བསམ་པ་ཡིན་ལ།    དེ་བསྲུང་བའི་དོན་དུའོ།    །དེ་ཇི་ལྟར་འཁྲུག་པར་མི་འགྱུར་བ་སྟེ།      བསླབ་པ་ཀུན་ལས་བཏུས་པ་ལ་སོགས་པ་ལས་བསླབ་པ་མཐོང་ནས་རྟོགས་པར་བྱས་ལ་སྟེ་ཡང་དག་པར་དཔྱད་དོ།    །གང་ལས་གང་ཞིག་ཇི་ལྟར་དཔྱད་པར་བྱ་བ་དེ་ལ་དེ་བཞིན་དུ་ཐ་སྙད་དུ་འཇུག་པར་བྱའོ།    །གཞན་དུ་ཐ་སྙད་ཀྱི་དོན་ལ་རྨོངས་པ་ནི་ལྟུང་བའི་དྲི་མ་ཅན་དུ་འགྱུར་རོ།    །དེ་དག་གིས་ནི་ལུས་དག་པ་བཤད་པ་ཡིན་ནོ།    །ལུས་ཀྱི་དག་པ་གང་ཞེ་ན།    སྡིག་དང་ཉོན་མོངས་རྣམ་སྦྱོང་ཡིན།    །རྫོགས་སངས་རྒྱས་ཀྱིས་གསུངས་ཚུལ་དུ།    །འབད་པ་མེད་ན་ངན་སོང་འགྲོ།    །ཞེས་གང་གསུངས་པའོ།    །རྟག་ཏུ་དྲན་པ་དང་ཤེས་བཞིན་དཔྱད་པར་བྱའོ་ཞེས་གང་གསུངས་པ་དེ་ལ་དྲན་པ་ནི་རང་གི་མིང་གིས་རང་གི་ངོ་བོ་བསྟན་ཏེ།      ཤེས་བཞིན་མི་ཤེས་པས་ཤེས་བཞིན་ཅི་འདྲ་བ་ཞིག་ཅེ་ན།དེའི་རང་གི་ངོ་བོ་བསྟན་པའི་ཕྱིར།    ལུས་དང་ཞེས་བྱ་བ་ལ་སོགས་པ་གསུངས་ཏེ།ལུས་ཀྱི་གནས་སྐབས་དང་།      སེམས་ཀྱི་གནས་སྐབས་གང་ཡིན་པའི་སྤྱོད་ལམ་རྣམས་ལ་དུས་ཐམས་ཅད་དུ་སོ་སོར་བརྟག་པར་བྱེད་ཅིང་ངེས་པར་རྟོག་པ་སྟེ།སྔར་ཇི་སྐད་དུ་བསྟན་པ་བཞིན་ནོ།    །བསྟན་པའི་བསླབ་པ་དེ་དག་ཐམས་ཅད་ལ་མཁས་པར་བྱ་བ་དང་།    ལས་རྣམས་བསྒྲུབ་པར་བྱ་བའི་ཚིག་ཙམ་གྱིས་ནི་མ་ཡིན་ནོ་ཞེས་ངེས་པར་བྱ་བའི་ཕྱིར།      ལུས་ཀྱིས་ཞེས་བྱ་བ་ལ་སོགས་པ་གསུངས་ཏེ།ཡིད་ནི་ལུས་ཀྱིས་བྱེད་པའི་སྔོན་དུ་འགྲོ་བའི་ཕྱིར་དེ་ཡང་འདིས་བསྟན་པ་ཡིན་ནོ།།ནན་ཏན་གྱིས་ཐམས་ཅད་བསྒྲུབ་པར་བྱའི།    སྒྲ་ཙམ་བསྒྲགས་པས་ནི་མ་ཡིན་ཏེ།འབྲས་བུ་མེད་པའི་ཕྱིར་རོ།    །བྱང་ཆུབ་སེམས་དཔས་འབད་པར་བྱའོ།    །ཇི་ལྟར་ཞེ་ན།    སྨན་པའི་བསྟན་བཅོས་བཀླགས་པ་ཙམ་གྱིས་དེའི་བྱ་བ་མི་བྱེད་པས་ནད་ཀྱིས་ཐེབས་པ་ལ་འབྲས་བུ་ཅི་ཞིག་སྒྲུབ་པར་འགྱུར།    དེ་ཙམ་གྱིས་
[ བསྟན་འགྱུར།   དེབ།61-ལྡེབ།1215 ]