བསྔལ་ཐམས་ཅད་རབ་ཞིར་ནི་ཕོངས་པ་མ་ལུས་པ་རབ་ཏུ་ཞི་བར་བྱེད་ནུས་པར་གྱུར་ཅིག་པ་སྟེ་ཤོག་ནི་གྱུར་ཅིག་པའོ།      །དེ་དག་གིས་སྤྱིར་ཡོངས་སུ་བསྔོས་ནས།ཡང་བྱེ་བྲག་ཏུ་འགྲོ་བ་ནད་པ་ཞེས་བྱ་བ་ལ་སོགས་པ་གསུངས་ཏེ།    དེས་ནི་ཞེས་བྱ་བ་ཅི་རིགས་པ་ཐམས་ཅད་དུ་སྦྱར་བར་བྱའོ།    །ནད་པ་ཞེས་པ་ནི་ནད་ཀྱིས་གདུངས་པའོ།    །སྨན་ཞེས་པ་ནི་སྨན་ནོ།    །སྨན་པ་ནི་གསོ་དཔྱད་བྱེད་པའོ།།དེའི་ནད་གཡོག་ནི་ནད་པ་དེའི་རིམ་གྲོ་བྱེད་པའོ།    །ནད་སོས་གྱུར་གྱི་བར་ཞེས་པ་ནི་ཇི་སྲིད་དུ་ནད་མེད་པར་གྱུར་གྱི་བར་དུའོ།    །བཀྲེས་པ་ནི་ལྟོགས་པའོ།    །སྐོམ་པ་ནི་ཁ་སྐོམ་པ་སྟེ།    དེ་དག་གིས་གནོད་པའོ།    །དེ་གཞོམ་པ་ནི་བཟློག་པའོ༑    །ཟས་དང་སྐོམ་གྱི་ཆར་ཕབ་སྟེ།    བཟའ་བ་དང་བཏུང་བ་ཕུན་སུམ་ཚོགས་པའི་རྒྱུན་རྣམས་ཀྱིས་སོ།        །མུ་གེའི་བསྐལ་པ་བར་མའི་ཚེ་ཞེས་པ་ལ།བསྐལ་པ་མཚོན་དང་ནད་དང་ནི།    །མུ་གེ་དག་གིས་ཚར་ཕྱིན་བྱེད།    །ཅེས་བྱ་བ་ཡིན་ཏེ།    དེ་ལ་སྐྱེ་དགུ་རྣམས་ཚེ་ལོ་བཅུ་པ་ན་བར་གྱི་བསྐལ་པ་མཐའ་མ་ལ་མུ་གེས་འཇིག་པའོ།    །ལོ་བདུན་དང་།    ཟླ་བ་བདུན་དང་།      ཉི་མ་བདུན་འབྱུང་བར་འགྱུར་ཏེ།    བསྐལ་པ་མཚོན་དང་ནད་དང་ནི།    །མུ་གེ་དག་གིས་ཚར་ཕྱིན་བྱེད།    །ཞག་རྣམས་དང་ནི་ཟླ་བ་དང་།    །ལོ་བདུན་དག་སྟེ་གོ་རིམས་བཞིན༑    །ཞེས་གང་བསྟན་པའོ།      །དེར་ཟས་དང་སྐོམ་མེད་པས་གཅིག་ལ་གཅིག་གིས་ཤ་དང་རུས་པ་ཟ་བ་ཉིད་ཟས་ཡིན་ནོ།    །གཅིག་གིས་དེ་ཡང་མི་རྙེད་ལ་ཟས་མེད་པས་འཆི་བར་འགྱུར་ཏེ།    དེར་ཟས་དང་སྐོམ་དུ་གྱུར་ཅིག་པའོ།    །དབུལ་བ་ཞེས་བྱ་བ་ནི་ནོར་མེད་པ་རྣམས་སོ།    །མི་ཟད་ཅེས་བྱ་བ་ནོར་གང་གིས་ཕྲོགས་ཀྱང་ཟད་པ་མེད་པའོ།    །ཡོ་བྱད་མཁོ་དགུ་སྣ་ཚོགས་སུ་ཞེས་པ་ནི་མལ་ཆ་དང་།    སྟན་དང་།    གནས་དང་།    ན་བཟའ་དང་།    རྒྱན་དང་།    བྱུག་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1120 ]