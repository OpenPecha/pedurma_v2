སྡུག་བསྔལ་བསལ་བར་བྱ་བའི་དོན་དུ་བདག་གིས་སྡུག་བསྔལ་ཉམས་སུ་བླང་བ་ཞེས་བྱ་བའི་ཐ་ཚིག་གོ།    །དེ་བཞིན་དུ་དགེ་བའི་ཆོས་གཞན་དག་ལ་ཡང་ཅི་ཞིག་པར་བྱ་སྟེ།    མདོར་ན་ཅི་ཙམ་དུ་གཞན་བདེ་བའི་ཕྱིར་བདག་གི་བདེ་བ་ལ་མི་ལྟ་བ་དེ་ནི།    བདག་གི་བདེ་བ་གཞན་ལ་བཏང་བ་ཡིན་ལ།    ཇི་ཙམ་དུ་གཞན་གྱི་སྡུག་བསྔལ་བསལ་བའི་ཕྱིར་བྱ་དཀའ་བ་ཇི་སྙེད་ཉམས་སུ་ལེན་པ་ནི་གཞན་གྱི་སྡུག་བསྔལ་བདག་གིས་དང་དུ་བླངས་པ་ཞེས་བྱའོ།    །ཡང་ཅིའི་ཕྱིར་བདག་གི་བདེ་བ་གཞན་ལ་གཏང་བར་བྱའི།    བདག་ཉིད་ལ་ཕན་གདགས་པར་མི་བྱ་ཞེ་ན།བདག་གི་ལུས་ནི་ཚེ་འདི་དང་ཕྱི་མའི་འཇིགས་པ་བསྐྱེད་པའི་རྒྱུར་གྱུར་པའི་ཕྱིར།འདི་ལ་དགྲ་བཞིན་དུ་སྡང་བར་བྱའི།    བདེ་བས་ཕན་གདགས་པར་བྱ་རིན་མི་ཆོག་གོ་སྙམ་ནས།    བདག་དང་ལུས་ཞེས་བྱ་བ་ལ་སོགས་པ་སྨོས་སོ།    །འཇིགས་པ་གནས་ཆུང་ངུ་ལ་ཡང་ཞེས་བྱ་བ་ནི་སྐྲག་པར་བྱ་རིན་མི་ཆོག་པ་ལ་ཡང་ངོ་།    །ཇི་ལྟར་འཇིགས་པ་སྐྱེ་བའི་གནས་ཡིན་ཞེ་ན།    རྒྱས་པར་བཤད་པའི་ཕྱིར།    ལུས་གང་ཞེས་བྱ་བ་སྨོས་ཏེ།    སུ་ཞིག་ཅེས་བྱ་བ་ནི་གཉི་ག་ཡང་དགག་པའི་དགྲ་སྟེ།    སུ་ཞིག་དེ་ལ་འདོད་ཅིང་བསྲུང་བ་དང་།    མཆོད་པར་བྱེད་ཀྱི་སུ་ཡང་མི་འདོད་ཅེས་བྱ་བ་དང་།    སུ་ཞིག་དགྲ་བཞིན་དུ་སྡང་བར་མི་བྱེད་ཅིང་དགྲ་བཞིན་དུ་བརྙས་པར་མི་བྱེད་དེ།    ལུས་འདི་ལ་དགྲ་བཞིན་དུ་སྡང་ཞིང་བརྙས་པར་བྱའོ་ཞེས་བྱ་བའི་དོན་ཏོ།    །བདག་གི་དོན་བྱས་ན་ཉེས་དམིགས་ཅི་ཡོད།    གཞན་གྱི་དོན་བྱས་ན་ཕན་ཡོན་ཅི་ཞིག་ཡོད་ནས་རང་གི་དོན་ཡལ་བར་བོར་ཏེ་གཞན་གྱི་དོན་ལ་འབད་པར་བྱ་སྙམ་པ་ལ།    གལ་ཏེ་བྱིན་ན་ཞེས་བྱ་བ་ལ་སོགས་པ་སྨོས་ཏེ།    འདྲེའི་ཚུལ་ཞེས་བྱ་བ་ནི་དམན་པའི་སྤྱོད་པ་ཞེས་བྱ་བའི་དོན་ཏོ།    །ལྷའི་ཆོས་ཞེས་བྱ་བ་ནི་ཁྱད་པར་གྱི་སྤྱོད་པ་ཞེས་བྱ་བའི་དོན་ཏོ།    །
[ བསྟན་འགྱུར།   དེབ།61-ལྡེབ།1799 ]