བ་ནི་རྟེན་ཅིང་འབྲེལ་པར་འབྱུང་བ་ཙམ་ལའོ།    །འཇིག་རྟེན་གྱི་ཐ་སྙད་མི་བཅད་པའི་དོན་དུ་ཞེས་བྱ་བ་ནི་རྟེན་ཅིང་འབྲེལ་པར་འབྱུང་བ་ལ་མ་བརྟེན་ན་འཇིག་རྟེན་གྱི་ཐ་སྙད་རྒྱུན་ཆད་པར་འགྱུར་བས་སོ།    །དེ་ལ་མདོའི་ཁུངས་བསྟན་པར་བྱ་བའི་ཕྱིར།    ཇི་སྐད་དུ་ཞེས་བྱ་བ་ལ་སོགས་པ་གསུངས་ཏེ།    ཆོས་ཀྱི་བརྡ་ཞེས་བྱ་བ་ནི་ཆོས་རྣམས་ཀྱི་སྐྱེ་བའི་ཐ་སྙད་དོ།    །འདི་ཡོད་ན་འདི་འབྱུང་ཞེས་བྱ་བ་ནི་རྒྱུའི་དངོས་པོ་འདི་ཡོད་ན་འབྲས་བུའི་དངོས་པོ་འདི་འབྱུང་བར་འགྱུར་བ་ཡིན་གྱི་རང་བཞིན་སྐྱེ་བར་འགྱུར་བ་ནི་མ་ཡིན་པའོ།    །འོ་ན་རྟག་པ་ཡང་རྒྱུར་འགྱུར་ཏེ༑    དབང་ཕྱུག་ཡོད་ན་འབྲས་བུ་ཡོད་པར་འགྱུར་བས་སོ་ཞེ་ན།    དེ་ལ་ལན་ནི༑    འདི་སྐྱེས་པས་འདི་སྐྱེ་སྟེ་ཞེས་བྱ་བ་གསུངས་ཏེ།    མི་རྟག་པ་ཁོ་ན་རྒྱུ་ཡིན་གྱི་རྟག་པ་ནི་རྒྱུ་མ་ཡིན་ནོ་ཞེས་པའོ།    །དེ་ལ་དཔེས་བསྟན་པར་བྱ་བའི་ཕྱིར༑    གང་འདི་ཞེས་བྱ་བ་ལ་སོགས་པ་གསུངས་སོ།    །དེ་ལ་དོན་འདི་ཉིད་རིན་པོ་ཆེའི་ཕྲེང་བའི་ཁུངས་བསྟན་པར་བྱ་བའི་ཕྱིར།    དེ་བཞིན་དུ་ཞེས་བྱ་བ་ལ་སོགས་པ་གསུངས་ཏེ།    དེ་ཡོད་པས་ན་འདི་འབྱུང་ཞེས་བྱ་བ་ནི་རྒྱུ་ཡོད་ན་འབྲས་བུ་འབྱུང་བའོ།    །དེ་དག་རང་བཞིན་གྱིས་གྲུབ་པ་ནི་མ་ཡིན་ཏེ།    ཕན་ཚུན་ལྟོས་པའི་ཕྱིར་རོ།    །དེ་ལ་དཔེ་སྟོན་པ་ནི།    དཔེ།    རིང་པོ་ཡོད་ན་ཐུང་ངུ་བཞིན༑    །ཞེས་བྱ་བ་ལ་སོགས་པ་གསུངས་ཏེ།    ཅི་ལྟར་འདིར་ཕན་ཚུན་ལྟོས་ནས་འགྲུབ་པ་དེ་བཞིན་དུ་ཡང་ངོ་།    །རྟག་པ་རྒྱུར་འདོད་པ་འགེགས་པ་ནི།འདི་སྐྱེས་པས་ན་འདི་སྐྱེས་དཔེར།    །ཞེས་བྱ་བ་གསུངས་སོ།    །བསྟན་བཅོས་ལས་ཞེས་བྱ་བ་ནི་རྩ་བའི་ཤེས་རབ་ལས་སོ།    །འདི་ཙམ་ཞིག་ཁོ་ན་ལ་ཞེས་བྱ་བ་ནི་ཕན་ཚུན་ལྟོས་ནས་རྒྱུ་དང་འབྲས་བུའི་དངོས་པོ་ཙམ་མོ།    །བྱེད་པོ་ལས་ལ་བརྟེན་བྱས་ཤིང་།    །ཞེས་བྱ་བ་ནི་འདིར་ལས་ལ་མ་ལྟོས་པའི་ཅུང་ཟད་ཀྱང་མི་
[ བསྟན་འགྱུར།   དེབ།61-ལྡེབ།571 ]