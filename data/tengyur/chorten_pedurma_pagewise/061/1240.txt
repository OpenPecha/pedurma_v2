འཇིག་རྟེན་ཕ་རོལ་དུ་རྗེས་སུ་འབྲང་བར་འགྱུར་རོ།    །བརྟེན་པར་ཞེས་བྱ་བ་ནི་དེའི་འབྲས་བུ་དེ་ལོངས་མ་སྤྱད་པར་འཇིག་པར་མི་འགྱུར་བའོ།    །རང་ཉིད་ཀྱིས་འདིར་འདི་དག་དཔྱད་པར་བྱའོ་ཞེས།    བདག་ནི་ཞེས་བྱ་བ་ལ་སོགས་པ་གསུངས་ཏེ།    རྙེད་པ་གང་ཡིན་པ་དེ་མེད་པས་ཉི་མ་འདི་ཉིད་དུ་བདག་ཤི་བ་ནི་རུང་གི་གཞན་ལ་གནོད་པ་བྱས་པའི་སྒོ་ནས་རྙེད་པ་རྙེད་པས་ལོག་འཚོ་ཡུན་རིང་ནི་མ་ཡིན་ཏེ།    དུས་ཡུན་རིང་པོར་རོ།    །ཅིའི་ཕྱིར་ཞེ་ན།    གང་གི་ཕྱིར་འཚོ་བའི་མཐའ་ནི་འཆི་བ་ཡིན་ནོ་ཞེས་གསུངས་པས་དུས་མང་པོ་ཞིག་ཏུ་འཚོ་ཡང་ངེས་པར་འོངས་པར་འགྱུར་རོ།      །འཆི་བའི་སྡུག་བསྔལ་དེ་ཉིད་ཡིན་ཏེ།བདག་ལ་ཕྱིས་ལོ་བརྒྱ་འདས་ནས་བྱུང་བ་གང་ཡིན་པ་དེ་ཉིད་ད་ལྟ་ཉིད་དུ་འཆི་བར་འགྱུར་བ་ཡིན་ནོ།    །དེའི་ཕྱིར་ཡུན་རིང་པོར་འཚོ་ཡང་ཁྱད་པར་ནི་མེད་དོ།།འདི་དག་གིས་ཀྱང་ཁྱད་པར་མེད་པ་ཡིན་ནོ་ཞེས་ཚིགས་སུ་བཅད་པ་གཉིས་ཀྱིས་བསྟན་པ།    རྨི་ལམ་ཞེས་བྱ་བ་ལ་སོགས་པ་གསུངས་ཏེ།    དཔེར་ན་འགའ་ཞིག་རྨི་ལམ་དུ་ལོ་བརྒྱར་བདེ་བ་མྱོང་བ་རྨིས་ཏེ་སད་པ་དང་།    གཞན་ཞིག་སྐད་ཅིག་ཙམ་དུ་སྟེ།    དེ་དེ་ཙམ་ཞིག་ཏུ་བདག་ཉིད་བདེ་བར་གྱུར་པར་རློམ་སྟེ།    འདི་དག་གཉི་ག་ལ་ཡང་རྨི་ལམ་དུ་བདེ་བ་མྱོང་བར་རྨིས་པ་སད་པར་གྱུར་པ་ན་རྨིས་པའི་བདེ་བ་ཞིག་པ་དེ་ནི་ཕྱིར་འོང་བ་མེད་དོ།    །སད་པའི་གནས་སྐབས་ན་རྗེས་སུ་འབྲང་བ་མེད་དེ།    དྲན་པ་ཙམ་ཞིག་ལས་མ་ལུས་པ་ཡིན་པའི་ཕྱིར་རོ།    །དེ་འདྲར་ཟད་ན་ནི་རྨི་ལམ་དུ་རྨིས་པ་བཞིན་དུ་སྐྱེས་བུའིའོ།    །འཆི་བའི་དུས་ན་ནི་འཆི་བའི་ཚེ་ནའོ།    །ཚེ་རིང་བ་དང་ཚེ་ཐུང་བའི་བདེ་བ་ནི་ཕྱིར་མི་འོང་བ་ཡིན་ཏེ།དེ་བས་ན་ལོག་པའི་འཚོ་བ་ཞོག་ཅིག    །འདི་དག་གིས་ཀྱང་རྙེད་པ་དང་མ་རྙེད་པ་ལ་ཁྱད་པར་འགའ་ཡང་མེད་དོ་ཞེས་བསྟན་པ།    རྙེད་པ་ཞེས་བྱ་བ་ལ་སོགས་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1242 ]