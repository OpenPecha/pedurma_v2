ཐམས་ཅད་ཡོངས་སུ་ཤེས་པར་འགྱུར་རོ་ཞེས་གསུངས་སོ།    །གཞན་ཡང་།འཇིག་རྟེན་སེམས་ཀྱིས་ཁྲིད་པ་སྟེ།    །སེམས་ཀྱིས་སེམས་ནི་མི་མཐོང་ངོ་།  །དགེ་བའམ་ཡང་ན་མི་དགེ་བའི།    །ལས་ནི་སེམས་ཀྱིས་སོགས་པའོ།    །སེམས་ནི་མགལ་མེ་བཞིན་དུ་འཁོར།    །སེམས་ནི་རླབས་དང་འདྲ་བར་གཡོ།    །སེམས་ནི་ནགས་ཀྱི་མེ་བཞིན་སྲེག    །སེམས་ནི་ཆུ་ཆེན་བཞིན་དུ་བསྐྱེད།    །ཅེས་སོ།    །དེས་དེ་ལྟར་ཉེ་བར་བརྟགས་པས་ན་སེམས་ལ་དྲན་པ་ཉེ་བར་གཞག་ནས་གནས་ཏེ།སེམས་ཀྱི་དབང་དུ་མི་འགྲོའོ།    །འོན་ཀྱང་སེམས་དེའི་དབང་དུ་སེམས་ཉིད་འགྲོ་བར་འགྱུར་ཏེ།    དེའི་དབང་དུ་སེམས་གྱུར་པ་ན་ཆོས་ཐམས་ཅད་དབང་དུ་གྱུར་པ་ཡིན་ནོ།    །དེ་ལྟར་ཡིན་ན་ཇི་ལྟར་ན་སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་ལས་སེམས་གཙོ་བོ་ཡིན།    དེ་ནི་སེམས་ཅན་ཐམས་ཅད་ཀྱི་དབུལ་བ་སེལ་བར་བྱེད་པའི་མཚན་ཉིད་ཡིན་ནོ་ཞེ་ན།    གལ་ཏེ་འགྲོ་བ་ཞེས་བྱ་བ་ལ་སོགས་པ་གསུངས་ཏེ།    དབུལ་པོ་ཞེས་བྱ་བ་ནི་ཟག་པ་དང་བཅས་པའི་བདེ་བའི་ལོངས་སྤྱོད་ཀྱིས་བཀྲེན་ཞིང་སེམས་བཀྲེན་པའམ་ཡོ་བྱད་མེད་པ་སྟེ།    གལ་ཏེ་དེ་དང་འགྲོ་བ་བྲལ་བར་བྱས་པས་སྦྱིན་པའི་ཕ་རོལ་ཏུ་ཕྱིན་པ་རྫོགས་པ་ཡིན་ནོ་ཞེས་བརྗོད་ན།    དེའི་ཚེ་སྔོན་སྐྱོབ་པ་སྟེ་སྔོན་མངོན་པར་རྫོགས་པར་སངས་རྒྱས་པའི་བཅོམ་ལྡན་འདས་རྣམས་ཀྱི་དེ་ཇི་ལྟར་ཏེ།    ཇི་ལྟར་ཡང་རིགས་པར་མི་འགྱུར་རོ།།ཅིའི་ཕྱིར་ཞེ་ན།    ད་དུང་འགྲོ་བཀྲེན་ཡོད་ན་སྟེ།    ད་དུང་ཡང་ཇི་སྲིད་དུ་འགྲོ་བའི་དབུལ་པོ་ཉེ་བར་ཞི་བ་མེད་དོ།    །གལ་ཏེ་དེ་ལྟར་མི་འདོད་ན་འོ་ན་དེ་ཇི་ལྟར་འགྱུར་ཞེ་ན།    བདོག་པ་ཞེས་བྱ་བ་ལ་སོགས་པ་གསུངས་ཏེ།    བདོག་པ་ཐམས་ཅད་ནི་ཕྱི་དང་ནང་གི་དངོས་པོ་ཐམས་ཅད་དེ་སྦྱིན་པ་དང་།    སྦྱིན་པའི་འབྲས་བུ་སེམས་ཅན་ཐམས་ཅད་ལ་ཡོངས་སུ་གཏོང་བ་གོམས་པའི་རབ་ཀྱི་མཐར་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1166 ]