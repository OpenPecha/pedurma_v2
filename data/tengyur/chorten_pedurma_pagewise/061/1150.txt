བསྟན་པར་བྱ་བ།      རང་བཞིན་ཞེས་བྱ་བ་ལ་སོགས་པ་གསུངས་ཏེ།    རང་བཞིན་གྱིས་ནི་ངོ་བོ་ཉིད་ཀྱིས་འཆི་བ་སྟེ།    གསོན་པའི་མཐའ་ནི་འཆི་བ་ཡིན་ནོ་ཞེས་བྱ་བའི་ཕྱིར་རོ།    །གང་ལ་དེ་ཡོད་པ་དེ་ལ་དེ་སྐད་ཅེས་བྱ་སྟེ།    དེ་ཡང་ཡིན་ལ་དེ་སྡུག་བསྔལ་བ་ཡིན་པའོ།    །དེ་དག་སྐྱེ་བ་ལ་སོགས་པའི་སྡུག་བསྔལ་གྱིས་གཟིར་བར་གྱུར་པའམ།    དེས་སྡུག་བསྔལ་བར་གྱུར་པའོ།    །དེ་ཉིད་ཀྱི་ཕྱིར་ཉོན་མོངས་པ་དག་ཡིན་ཏེ།    སྙིང་རྗེ་བའོ།    །གཡུལ་ངོར་དངར་ཚེ་ནི་གཡུལ་སྤྲད་པར་བྱ་བའི་གནས་གཙོ་བོ་སྟེ།    གཡུལ་གྱི་ས་གཞིའི་སྟོབས་དང་ལྡན་པའི་དཔུང་གང་ན་བར་ཞེས་བྱ་བའི་དོན་ཏོ།    །ནན་གྱིས་ཞེས་བྱ་བ་ནི་བཙན་ཐབས་སུ་སྟེ།    ནུས་པ་ཇི་ལྟ་བ་བཞིན་དུ་ཞེས་བྱ་བའི་དོན་ཏོ།    །གཞོམ་ཕྱིར་ནི་སྲོག་དང་བྲལ་བའི་ཕྱིར་རོ།    །དྲག་ཤུལ་ཅན་ནི་གཟི་མདངས་ཅན་ཏེ།    ་བརྩོན་པ་བརྩམས་པ་ཞེས་བྱ་བའི་དོན་ཏོ།    །ཇི་ལྟ་བུར་གྱུར་པ་ཞིག་ཅེ་ན།    མདའ་མདུང་གི་མཚོན་གྱིས་ཕོག་པའི་སྡུག་བསྔལ་ཁྱད་བསད་ནས་ཏེ།      གཡུལ་ངོར་མཚོན་གྱིས་རྨས་པ་མི་སེམས་པར་ཏེ།    སྐྱེས་བུ་དཔའ་བོ་ཞེས་བྱ་བའི་དོན་ཏོ།།ཕྱིར་ཕྱོགས་འབྱེར་བར་མི་བྱེད་ན་ནི་ཁ་ཕྱིར་ལྡོག་པར་མི་འགྱུར་བའོ།    །དོན་མ་གྲུབ་པ་ནི་མངོན་པར་འདོད་པར་གྲུབ་པར་མ་བྱས་པར་རོ།      །བརྟན་པ་རྣམ་པས་ཉོན་མོངས་པ་ལྷག་པར་གསུངས་པ།      རྟག་ཏུ་ཞེས་བྱ་བ་ལ་སོགས་པ་གསུངས་པ་ཡིན་ཏེ།    རྟག་ཏུ་ནི་དུས་ཐམས་ཅད་དུའོ།    །རང་བཞིན་གྱིས་ཏེ་གནོད་པ་མ་བྱས་ཤིང་རྒྱུ་མེད་པའི་དགྲ་རྣམས་སོ།      །བརྩོན་པ་ནི་འབད་པ་སྟེ།བརྩོན་པར་བྱས་པ་ཞེས་བྱ་བའི་དོན་ཏོ།    །དེང་ཞེས་པ་ནི་དུས་འདིར་ཞེས་པ་སྟེ།འདི་ནི་འཇིག་རྟེན་གྱི་སྨྲ་ལུགས་སོ།    །སྒྱིད་ལུག་པ་ནི་བྱ་བར་འོས་པ་རྣམས་ལ་ནི་ནུས་སོ་སྙམ་པའི་ཞན་པའོ།      །ཡི་ཆད་ནི་སེམས་ཞུམ་པའམ།    དང་བ་མེད་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1152 ]