དེར༑    །ཁྱོད་ཀྱིས་སྙིང་པོ་མ་མཐོང་ན།    །ད་དུང་ཅི་ཕྱིར་ཆགས་ཚུལ་གྱིས།    །ཁྱོད་ནི་ལུས་འདི་སྲུང་བར་བྱེད།    །ཁྱོད་ཀྱིས་མི་གཙང་བཟར་མི་རུང་།    །ཁྲག་ཀྱང་བཏུང་དུ་མི་རུང་ལ།    །རྒྱུ་ལྟོའང་གཞིབ་ཏུ་མི་རུང་ན།    །ལུས་ཀྱིས་ཁྱོད་ལ་ཅི་ཞིག་བྱ།    །ཉིས་ན་ཝ་དང་བྱ་རྒོད་ཀྱིས།    །ཟས་ཀྱི་དོན་དུ་འདི་བསྲུང་རིགས།།མི་འོ་ཅོག་གི་ལུས་འདི་ནི།    །བཀོལ་བར་བྱ་བ་ཉིད་དུ་ཟད།    །འདི་ལྟར་ཁྱོད་ཀྱིས་བསྲུངས་ཀྱང་ནི།    །འཆི་བདག་བརྩེ་བ་མེད་པ་ཡིས།    །ཕྲོགས་ཏེ་བྱ་དང་ཁྱིར་བྱིན་ན།    །དེ་ཚེ་ཁྱོད་ཀྱིས་ཅི་བྱར་ཡོད།    །བྲན་གཡོག་བཀོལ་དུ་མི་བཏུབ་ལའང་།    །གོས་ལ་སོགས་པ་མི་སྦྱིན་ན།    །ལུས་འདི་བསྙོད་ཀྱང་གཞན་འགྲོ་ན།།ཁྱོད་ཀོ་ཅི་སྟེ་ཤ་ཐང་གསོ།    །འདི་ལ་གླ་རྔན་བྱིན་ནས་ནི།    །ད་ནི་རང་གི་དོན་བྱེད་ཆུག    །ཕན་པ་མེད་པར་འདི་ལ་ནི།    །ཐམས་ཅད་སྦྱིན་པར་མི་བྱའོ།    །འགྲོ་དང་འོང་བའི་རྟེན་ཙམ་དུ།    །ལུས་ལ་གྲུ་ཡི་བློ་བཞག་སྟེ།    །སེམས་ཅན་རྣམས་དོན་བསྒྲུབ་པའི་ཕྱིར།    །ཡིད་བཞིན་གྱི་ནི་ལུས་སུ་བསྒྱུར།    །དེ་ལྟར་རང་དབང་ཡོད་ཀྱིས་དེ།    །རྟག་ཏུ་འཛུམ་པའི་བཞིན་དུ་གྱིས།    །ཁྲོ་གཉེར་ངོ་ཟུམ་ཡོངས་ཐོང་སྟེ།    །འགྲོ་བའི་བཤེས་དང་གསོང་པོར་གྱིས།    །ཁྲི་ལ་སོགས་པ་བབ་ཅོལ་དུ།    །སྒྲ་དང་བཅས་པར་མི་དོར་རོ།    །སྒོ་ཡང་དྲག་ཏུ་མི་དབྱེ་སྟེ།    །རྟག་ཏུ་གཅོམ་བསྐྱུངས་དགའ་བར་བྱ།    །ཆུ་སྐྱར་བྱི་ལ་ཆོམ་རྐུན་དག      །སྒྲ་མེད་འཇབ་ཅིང་འགྲོ་བ་ཡིས།    །མངོན་པར་འདོད་པའི་དོན་སྒྲུབ་པ།    །ཐུབ་པས་རྟག་ཏུ་དེ་བཞིན་སྤྱད།    །གཞན་ལ་བཞེན་བསྐུལ་འདེབས་མཁས་ཤིང་།    །མ་བཅོལ་ཕན་པ་བྱེད་པའི་ངག    །གུས་པས་སྤྱི་བོས་བླང་གྱིས་ཏེ།      །རྟག་ཏུ་ཀུན་གྱི་སློབ་མར་གྱུར།    །ལེགས་པར་སྨས་པ་ཐམས་ཅད་ལ།      །དགེ་བར་གསུངས་ཞེས་བརྗོད་པར་བྱ།    །བསོད་ནམས་བྱེད་པ་མཐོང་གྱུར་ན།    །བསྟོད་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།978 ]