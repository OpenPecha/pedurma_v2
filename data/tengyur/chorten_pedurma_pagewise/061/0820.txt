ཞེས་བྱ་བ་ལ་སོགས་པ་གསུངས་ཏེ།    ་ཞེས་བྱ་བ་སྐྱེ་བ་མེད་པས་སྐྱེ་བ་མེད་པ་དང་ལྡན་པར་གྱུར་པ་ཞེས་བྱ་བ་ནི་ཡུལ་མེད་པས་ཡུལ་ཅན་མེད་པའོ།    །ཡེ་ཤེས་ཀྱི་རང་བཞིན་གྱིས་ཞེས་བྱ་བ་ནི་ཆོས་ཉིད་ཁོ་ན་ཡེ་ཤེས་ཀྱི་རང་བཞིན་ཡིན་པས་གཞན་ནི་བཅོས་མ་མ་ཡིན་པས་རང་བཞིན་ཉིད་དུ་མི་འཐད་པས་སོ།    །འདི་ཉིད་ཀྱི་དབང་དུ་མཛད་ནས་ཞེས་བྱ་བ་ནི་ཞི་བའི་རང་བཞིན་ཅན་ནི་ཆོས་ཀྱི་སྐུའི་དབང་དུ་མཛད་ནས་སོ།    །སངས་རྒྱས་རྣམས་ནི་ཞེས་བྱ་བ་ལ་སོགས་པའི་དོན་སྔར་བཤད་ཟིན་ཏོ།    །ཀུན་རྫོབ་ཏུ་ཞེས་བྱ་བ་ནི་གདུལ་བྱ་རྣམས་ལ་ལྟོས་ནས་ཡིན་གྱི་དེ་ལྟ་བུའི་དེ་ཁོ་ན་ཉིད་མངོན་དུ་མཛད་པ་ཡོད་པ་མ་ཡིན་ཏེ།    དེ་ནི་སྤྲོས་པ་ཐམས་ཅད་དང་བྲལ་བ་ཡིན་པས་སོ།    །དེ་ཉིད་ཀྱི་ཕྱིར་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་རྣམ་པ་ཐམས་ཅད་ཡོངས་སུ་དག་པའི་ཆོས་རྣམས་ཀྱི་རང་བཞིན་གང་ཡིན་པ་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སོ་ཞེས་གསུངས་སོ།    །སློབ་དཔོན་ཙནྡྲ་གོ་མིས་ཀྱང་།    རྣམ་རྟོག་ཀུན་གྱི་སྤྱོད་ཡུལ་མིན།    །འདི་ཡི་ཆོས་སྐུ་དེ་བཞིན་ཉིད།    །དེ་ནི་དོན་ཀུན་དང་གཉིས་མེད།    །ཡོད་དང་མེད་དང་གཉིས་མེད་དང་།    །ཡོད་དང་མེད་དང་མི་རྟག་དང་།    །རྟག་དང་སྣ་ཚོགས་གཅིག་ཉིད་དང་།      །དག་དང་མ་དག་བྱང་ཆུབ་རྣམས།    །འདི་ནི་ཐམས་ཅད་བརྟགས་པ་ཡིན།    །རྣམ་པ་དེ་ལྟའི་སྐུ་གང་ཡིན།    །སྐྱོབ་པ་འདི་ཡིས་ཆོས་ཀྱི་སྐུ།    །ཞེས་གསུངས་སོ།    །ལོངས་སྤྱོད་རྫོགས་པའི་སྐུ་བསྟན་པར་བྱ་བའི་ཕྱིར།    འདི་ནི་ཞེས་བྱ་བ་ལ་སོགས་པ་གསུངས་ཏེ༑    དེ་ལ་སྟོན་པ་པོ་བདག་ཉིད་དང་ཆོས་སྟོན་པར་མཛད་པ་ན་དགའ་བ་དང་།    བདེ་བ་ཉམས་སུ་མྱོང་བར་འགྱུར་ཞིང་ས་བཅུའི་དབང་ཕྱུག་གི་བྱང་ཆུབ་སེམས་དཔའ་རྣམས་ཟབ་ཅིང་རྒྱ་ཆེ་བའི་ཆོས་བསྟན་པ་ཐོས་ནས་ཀྱང་མཆོག་ཏུ་ཁ་
[ བསྟན་འགྱུར།  དབུ་མ།  ར  ༡༡༩   དེབ།61-ལྡེབ།820 ]