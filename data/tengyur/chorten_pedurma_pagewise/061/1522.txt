ཅུང་ཟད་ཀྱང་འགལ་བ་མེད་དོ།    །གལ་ཏེ་ཇི་ལྟར་ཡང་བདག་མེད་ན་འོ་ན།བདག་ཉིད་བདག་གི་མགོན་ཡིན་གྱི།    །གཞན་ནི་སུ་ཞིག་མགོན་དུ་འགྱུར།།བདག་ཉིད་ལེགས་པར་དུལ་བ་ཡིས།    །མཁས་པས་མཐོ་རིས་ཐོབ་པར་འགྱུར།།ཞེས་ཚིགས་སུ་བཅད་པ་ཇི་ལྟར་གསུངས་ཤེ་ན།    སེམས་ཉིད་བདག་ཏུ་འཛིན་པའི་རྟེན་ཡིན་པའི་ཕྱིར་འདི་ལ་བདག་གི་སྒྲར་གསུངས་པ་ཡིན་ནོ།    །མདོ་སྡེ་གཞན་དུ།    སེམས་འདུལ་བ་ནི་ལེགས་པ་སྟེ།    །སེམས་འདུལ་བས་ནི་བདེ་བ་འཐོབ༑    །ཅེས་སེམས་འདུལ་བ་གསུངས་པའི་ཕྱིར་རོ།    །དེ་ཡང་བདག་ཏུ་ལྟ་བའི་མངོན་པར་ཞེན་པར་གྱུར་པ་ལ་གཞན་དུ་བདག་འཛིན་པ་རྣམ་པར་རྟོག་པ་སྤོང་བའི་དོན་དུ་དྲང་བའི་དོན་གྱིས་ཀུན་རྫོབ་ཏུ་སེམས་ལ་བདག་ཅེས་བསྟན་པ་ཡིན་ཏེ།    དོན་དམ་པར་མ་ཡིན་ནོ།      །འདིས་ནི་འཕགས་པ་ལང་ཀར་གཤེགས་པར་གསུངས་པ།    གང་ཟག་རྒྱུད་དང་ཕུང་པོ་དང་།    །རྐྱེན་དང་རྒྱུ་དང་དེ་བཞིན་དུ།    །གཙོ་བོ་དབང་ཕྱུག་བྱེད་པ་པོ།    །སེམས་ཙམ་ཉིད་དུ་ང་སྨྲའོ༑    །ཞེས་པས་དེ་ཡང་བསྒྲུབ་པར་འགྱུར་བ་ཡིན་ནོ།    །གང་གི་ཕྱིར་དེས་ཀྱང་གཞན་དུ་གང་ཟག་ཏུ་མངོན་པར་ཞེན་པ་དགག་པའི་ཆེད་དུ་གསུངས་པ་ཡིན་ཏེ༑    སེམས་དོན་དམ་པར་ཡོད་པ་ཁོ་ནར་གསུངས་པ་ནི་མ་ཡིན་ནོ།      །དེ་བཞིན་དུ་ཕུང་པོ་ལ་སོགས་པ་རྣམས་ལ་བདག་བསྟན་པ་ཡང་དྲང་བའི་དོན་ཡིན་ནོ།།དེའི་ཕྱིར་དངོས་པོ་ལ་སེམས་ཀྱང་ངའོ་སྙམ་ནས་ཤེས་པའི་ཡུལ་མ་ཡིན་ནོ།  །སེམས་དོན་དམ་པར་ཡོད་པ་ཡིན་པ་དེ་ལྟ་ན་ཡང་དངོས་པོ་ལ་དེ་ངར་འཛིན་པའི་སྤྱོད་ཡུལ་མ་ཡིན་ནོ་ཞེས་ཉེ་བར་བསྟན་པའི་ཕྱིར།    འདས་དང་ཞེས་པ་ལ་སོགས་པ་གསུངས་སོ།      །ཡོངས་སུ་བརྟག་པ་ཉེ་བར་བཟུང་ནས་སེམས་ནི་རྣམ་པ་གསུམ་དུ་སྲིད་དེ།    འདས་པ་དང་།    མ་འོངས་པ་དང་།    ད་ལྟར་བྱུང་བའོ།།
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1524 ]