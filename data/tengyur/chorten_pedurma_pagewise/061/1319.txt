པར་བྱ་བ་ཡིན་ནོ་ཞེས་བསྟན་པའི་ཕྱིར།    སའི་ལྷུང་བཟེད་ཙམ་ཞེས་པ་ལ་སོགས་པ་གསུངས་ལ།    སའི་ལྷུང་བཟེད་ནི་སའི་རང་བཞིན་གྱི་སློང་སྣོད་དོ།      །དེ་ཉིད་འབའ་ཞིག་ནི་དེ་ཙམ་ཡིན་ལ།    དེ་ལྟ་བུའི་བདོག་པ་གང་གི་ཡིན་པ་དེ་ལ་དེ་སྐད་ཅེས་བྱའོ།    །ཀུན་ལ་མི་མཁོ་བ་ནི་ཕྱག་དར་ཁྲོད་ལས་གོས་བྱས་པའི་ཕྱིར་ཏེ་ཡོངས་སུ་ལོངས་སྤྱད་པར་བྱ་བ་མ་ཡིན་པ་དང་།    མཁོ་བ་མ་ཡིན་པ་ཞེས་པའི་ཐ་ཚིག་གོ།    །དེ་ལྟ་བུའི་ཆོས་གོས་གང་གི་གོས་ཡིན་པ་དེ་ལ་དེ་སྐད་ཅེས་བྱའོ།    །གཉིས་པོ་འདི་གཞན་གྱིས་འཕྲོག་པ་མ་ཡིན་ཏེ།    དེ་ཉིད་ཀྱི་ཕྱིར་འཇིགས་པ་མེད་པ་དང་།    ལུས་གསོན་པ་ལ་ལྟོས་པ་མེད་པ་ཡིན་ལ།    དེ་ཉིད་ལུས་འདི་སྦ་བ་མ་བྱས་ཀྱང་ཞེས་པས་སྟོན་ཏེ།    ཕྱི་དང་ནང་གི་བདག་ཉིད་ཀྱི་ཡོངས་སུ་བཟུང་བ་མེད་པའི་ཕྱིར་བསྲུང་བ་དང་བྲལ་བ་ཡིན་ནོ།    །མི་རྟག་པ་འདི་ཡང་ཞེན་པ་འདོར་བའི་རྒྱུ་ཡིན་པས་ཐམས་ཅད་དུ་བསྟེན་པར་བྱའོ་ཞེས་ཚིགས་སུ་བཅད་པ་གསུམ་གྱིས་གསུངས་པ་ནི།    ལུས་ཀྱི་གཉུག་མའི་སར་སོང་ནས།    །ཞེས་པ་ལ་སོགས་པ་ཡིན་ཏེ།    ལུས་ཀྱི་གཉུག་མའི་ས་ནི་དུར་གྱི་ས་སྟེ།    ལུས་ཀྱིས་ཡུན་རིང་པོར་གནས་ནས་ཀྱང་དེ་བཞིན་དུ་མཐར་གཏུགས་པའི་ཕྱིར་རོ།    །གཞན་རུས་ཞེས་པ་ནི་སྔར་ཤི་བ་རྣམས་ཀྱི་རུས་པ་ཡིན་ལ་རུས་པ་ནི་རྣག་དང་ལྡན་པའོ།།དེའི་ཆོས་ཅན་ནི་དེའི་རང་བཞིན་ལ།    བདག་གི་ལུས་ནི་འདི་ཉིད་ཀྱང་།    །ཞེས་པ་ལ་སོགས་པས་དེ་ཉིད་མགོ་སྙོམས་པར་སྟོན་པར་བྱེད་དེ།    འདི་ལྟར་ཞེས་པ་ནི་རུས་པ་གཞན་ཞུ་བ་དང་རང་གི་ལུས་པོ་འདྲ་བ་ལ་བརྗོད་དོ།    །རུས་པ་སྟེ་སྨད་པར་འགྱུར་བའོ།    །ཇི་ལྟ་བུར་གྱུར་པ་ཞེ་ན།    རང་གི་དྲིའི་ཞེས་པ་ལ་སོགས་པ་གསུངས་ཏེ།    ཤིན་ཏུ་དྲི་ང་བས་ལྕེ་སྤྱང་ཟས་དེ་དོན་དུ་གཉེར་བས་ཀྱང་བཟོད་པར་དཀའ་བ་ཡིན་ནོ།    །སྡུག་པ་དང་འགྲོགས་པ་ནི་དེས་ཀྱང་དགག་
[ བསྟན་འགྱུར།   དེབ།61-ལྡེབ།1321 ]