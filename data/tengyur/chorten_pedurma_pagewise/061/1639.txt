པ་ནི་སྔར་བརྗོད་མ་ཐག་པའི་ཚུལ་གྱིས་སོ།    །སྡུག་བསྔལ་མེས་གདུངས་ལ་ཞེས་པ་ནི་སྡུག་བསྔལ་ཉིད་མེ་ཡིན་ཏེ།    དེས་གདུངས་པའི་སེམས་ཅན་རྣམས་སོ།    །ཞི་བ་སྟེ་སྐྱེ་བ་ལ་སོགས་པའི་སྡུག་བསྔལ་གྱི་མེའི་གདུང་བ་ཞི་བར་བྱེད་པར་བདག་ནམ་ཞིག་འགྱུར་ཏེ།    དུས་ནམ་བྱེད་ཅིང་བསྒྲུབ་པར་འགྱུར།      ཇི་ལྟར་ཞེ་ན།རང་གི་བདེ་བའི་ཡོ་བྱད་ཀྱིས།    །ཞེས་ཏེ།    བདེ་བའི་ཡོ་བྱད་ནི་བདེ་བ་སྒྲུབ་པར་བྱེད་པའི་གོས་དང་།    རྒྱན་དང་།    བྱུག་པ་དང་།    མལ་སྟན་ལ་སོགས་པ་རྣམས་སོ།    །ཇི་ལྟ་བུ་ཞིག་ཉེ་བར་བསགས་པས་ཡིན་ལ་གཞན་གྱིས་མ་ཡིན་ཞེ་ན།    རང་གིས་ཏེ་རང་གིས་བདག་ཉིད་ཀྱིས་ཡིན་ལ།    བདག་རང་ཉིད་ཀྱིས་ཉེ་བར་བསགས་པས་ཡིན་ནོ་ཞེས་པའི་དོན་ཏོ།    །ཅི་སྤྲུལ་པ་ལ་སོགས་པ་བསྟན་པས་ཡིན་ནམ།    གཞན་གྱིས་ཡིན་ཞེ་ན།    བསོད་ནམས་སྤྲིན་ལས་ལེགས་བྱུང་བས།    །ཞེས་ཏེ།    བསོད་ནམས་ཉིད་སྤྲིན་ཡིན་ཏེ།    སྡུག་བསྔལ་གྱིས་གདུང་བ་ཐམས་ཅད་ཀྱིས་ཉེན་པ།    ཞི་བ་བདེ་བའི་ཡོ་བྱད་བསིལ་བའི་ཆར་པ་སྦྱིན་པའི་རྒྱུ་ཡིན་པའི་ཕྱིར་རོ།    །དེ་རྣམས་ལས་ལེགས་པར་བྱུང་བ་ནི་ངེས་པར་འབྱུང་བ་སྟེ་དེ་རྣམས་ཀྱིས་སོ།    །དེ་ལྟར་མངོན་པར་མཐོ་བ་ཕུན་སུམ་ཚོགས་པར་གཞན་རྣམས་ཀྱིས་སེམས་བྱས་ནས།    ངེས་པར་ལེགས་པ་ཕུན་སུམ་ཚོགས་པ་བསྟན་པའི་ཕྱིར།    ནམ་ཞིག་དམིགས་པ་ཞེས་པ་ལ་སོགས་པ་གསུངས་ཏེ།    ནམ་ཞིག་ཅེས་པ་ནི་དུས་ནམ་ཞིག་ནའོ།    །དམིགས་པའི་ལྟ་བ་ཅན་རྣམས་དངོས་པོ་ལ་འཛིན་པའི་མངོན་པར་ཞེན་པ་ཅན་རྣམས་ལ་བསྟན་པར་བྱ་སྟེ།  རབ་ཏུ་བསྟན་པར་བྱའོ།  །སྟོང་པ་ཉིད་ནི་ཆོས་ཐམས་ཅད་རང་བཞིན་མེད་པ་ཉིད་དོ།    །ཇི་ལྟར་ཞེ་ན།    ཀུན་རྫོབ་ཀྱི་ཐ་སྙད་ཀྱིས་ཡིན་ཏེ།    གཞན་དུ་ན་རྣམ་པར་རྟོག་པའི་ཡུལ་དུ་གྱུར་པས་དོན་དམ་པར་སྟོང་པའི་སྟོང་པ་ཉིད་
[ བསྟན་འགྱུར།   དེབ།61-ལྡེབ།1641 ]