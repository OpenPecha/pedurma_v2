འཕེལ་བར་འགྱུར།    །སྡིག་པ་ཤིན་ཏུ་མི་བཟད་བྱས་ན་ཡང་།      །དཔའ་ལ་བརྟེན་ནས་འཇིགས་པ་ཆེན་པོ་ལྟར།    །གང་ལ་བརྟེན་ནས་ཡུད་ཀྱིས་སྒྲོལ་འགྱུར་བ༑    །དེ་ལ་བག་ཅན་རྣམས་ཀྱིས་ཅིས་མི་བརྟེན།      །དེས་ནི་དུས་མཐའི་མེ་བཞིན་སྡིག་ཆེན་རྣམས།    །སྐད་ཅིག་གཅིག་གིས་ངེས་པར་སྲེག་པར་བྱེད།    །དེ་ཡི་ཕན་ཡོན་དཔག་ཏུ་མེད་པ་དག      །བྱམས་མགོན་བློ་དང་ལྡན་པས་ནོར་བཟངས་བཤད།    །བྱང་ཆུབ་སེམས་དེ་མདོར་བསྡུས་ན།    །རྣམ་པ་གཉིས་སུ་ཤེས་བྱ་སྟེ།    །བྱང་ཆུབ་སྨོན་པའི་སེམས་དང་ནི།      །བྱང་ཆུབ་འཇུག་པ་ཉིད་ཡིན་ནོ།    །འགྲོ་བར་འདོད་དང་འགྲོ་བ་ཡི།    །བྱེ་བྲག་ཇི་ལྟར་ཤེས་པ་ལྟར།    །དེ་བཞིན་མཁས་པས་འདི་གཉིས་ཀྱི།    །བྱེ་བྲག་རིམ་བཞིན་ཤེས་པར་བྱ།    །བྱང་ཆུབ་སྨོན་པའི་སེམས་ལས་ནི།    །འཁོར་ཚེ་འབྲས་བུ་ཆེ་འབྱུང་ཡང་།    །ཇི་ལྟར་འཇུག་པའི་སེམས་བཞིན་དུ།    །བསོད་ནམས་རྒྱུན་ཆགས་འབྱུང་བ་མིན།།གང་ནས་བཟུང་སྟེ་སེམས་ཅན་ཁམས།    །མཐའ་ཡས་རབ་ཏུ་དགྲོལ་བའི་ཕྱིར།།མི་ལྡོག་པ་ཡི་སེམས་ཀྱིས་སུ།    །སེམས་དེ་ཡང་དག་བླངས་གྱུར་པ།    །་དེང་ནས་བཟུང་སྟེ་གཉིད་ལོག་གམ།    །བག་མེད་གྱུར་ཀྱང་བསོད་ནམས་ཤུགས།    །རྒྱུན་མི་འཆད་པར་དུ་མ་ཞིག    །ནམ་མཁའ་མཉམ་པར་རབ་ཏུ་འབྱུང་།    །འདི་ནི་འཐད་པ་དང་བཅས་པར།    །ལག་བཟང་གིས་ནི་ཞུས་པ་ལས།    །དམན་མོས་སེམས་ཅན་དོན་གྱི་ཕྱིར།    །དེ་བཞིན་གཤེགས་པ་ཉིད་ཀྱིས་གསུངས།    །སེམས་ཅན་རྣམས་ཀྱི་ཀླད་ནད་ཙམ།    །བསལ་ལོ་སྙམ་དུ་བསམས་ན་ཡང་།      །ཕན་འདོགས་བསམ་པ་དང་ལྡན་དེ།    །བསོད་ནམས་དཔག་མེད་ལྡན་གྱུར་ན།    །སེམས་ཅན་རེ་རེའི་མི་བདེ་བ།    །དཔག་ཏུ་མེད་པ་བསལ་འདོད་ཅིང་།    །རེ་རེའང་ཡོན་ཏན་དཔག་མེད་དུ།    །བསྒྲུབ་པར་འདོད་པ་སྨོས་ཅི་དགོས།    །
[ བསྟན་འགྱུར།   དེབ།61-ལྡེབ།955 ]