བདེ་བ་མང་པོ་སྤྱད་སྤྱད་ནས།    །ཤི་ནས་ངན་སོང་སྡུག་བསྔལ་ནི།    །ཡུན་རིང་མི་བཟད་རྣམས་སུ་ལྟུང་།    །སྲིད་པ་ན་ནི་གཡང་ས་མང་།    །དེར་ནི་དེ་ཉིད་མིན་འདི་འདྲ།    །དེར་ཡང་ཕན་ཚུན་འགལ་བས་ན།    །སྲིད་ན་དེ་ཉིད་འདི་འདྲ་མེད།    །དེ་ཡང་དཔེ་མེད་མི་བཟད་པའི།    །སྡུག་བསྔལ་རྒྱ་མཚོ་མཐའ་ལས་འདས།    །དེར་ནི་དེ་ལྟར་སྟོབས་ཆུང་ཞིང་།    །དེར་ནི་ཚེ་ཡང་ཐུང་བ་ཉིད།།དེར་ཡང་གསོན་དང་ནད་མེད་ཀྱི།    །བྱེད་དང་བཀྲེས་ནའི་ངལ་བ་དང་།    །གཉིད་དང་འཚེ་དང་དེ་བཞིན་དུ།    །བྱིས་དང་འགྲོགས་པ་དོན་མེད་ཀྱིས།    །ཚེ་ནི་དོན་མེད་མྱུར་འདའ་ཡི།    །རྣམ་དཔྱོད་ཤིན་ཏུ་རྙེད་པར་དཀའ།    །དེར་ཡང་རྣམ་གཡེང་གོམས་པ་ནི།    །བཟློག་པའི་ཐབས་ནི་ག་ལ་ཡོད།    །དེར་ཡང་ངན་སོང་ཆེན་པོར་ནི།    །ལྟུང་ཕྱིར་བདུད་ནི་བརྩོན་པར་བྱེད།    །དེར་ནི་ལོག་པའི་ལམ་མང་ཞིང་།    །ཐེ་ཚོམ་ལས་ཀྱང་བརྒལ་དཀའ་སྟེ།      །སླར་ཡང་དལ་བ་རྙེད་དཀའ་ཞིང་།    །སངས་རྒྱས་འབྱུང་རྙེད་ཤིན་ཏུ་དཀའ།      །ཉོན་མོངས་ཆུ་བོ་སྤང་དཀའ་སྟེ།    །ཨེ་མ་སྡུག་བསྔལ་བརྒྱུད་པར་གྱུར།    །དེ་ལྟར་ཤིན་ཏུ་སྡུག་བསྔལ་ཡང་།    །རང་སྡུག་མི་མཐོང་གང་ཡིན་པ།    །སྡུག་བསྔལ་ཆུ་བོར་གནས་འདི་དག  །ཀྱི་ཧུད་མྱ་ངན་བྱ་བར་འོས།  །དཔེར་ན་འགའ་ཞིག་ཡང་ཡང་ཁྲུས།  །བྱས་ཏེ་ཡང་ཡང་མེར་འཇུག་པ།  །དེ་ལྟར་ཤིན་ཏུ་སྡུག་བསྔལ་བར།  །གནས་ཀྱང་བདག་ཉིད་བདེར་རློམ་བཞིན།  །དེ་ལྟར་རྒ་དང་འཆི་མེད་པ།  །བཞིན་དུ་སྤྱོད་པས་གནས་རྣམས་ལ།  །དང་པོ་ཉིད་དུ་བསད་བྱས་ནས།  །ངན་སོང་ལྟུང་བ་མི་བཟད་འོང་།  །དེ་ལྟར་སྡུག་བསྔལ་མེས་གདུངས་ལ།  །བསོད་ནམས་སྤྲིན་ལས་ལེགས་འཁྲུངས་པའི།  །རང་གི་བདེ་བའི་ཚོགས་ཆར་གྱིས།  །ཞི་བྱེད་པར་བདག་ནམ་ཞིག་འགྱུར།  །ནམ་ཞིག་དམིགས་པ་མེད་ཚུལ་དུ།  །གུས་པས་བསོད་ནམས་
[ བསྟན་འགྱུར།   དེབ།61-ལྡེབ།1033 ]