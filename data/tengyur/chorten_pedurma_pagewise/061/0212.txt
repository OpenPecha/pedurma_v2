ནོ༑    །དུས་མ་ཡིན་པ་ནི་སྤྱོད་པར་མི་འོས་པའི་གནས་སྐབས་ཏེ།    ཤིན་ཏུ་སྦྲུམ་མའི་གནས་སྐབས་དང་།    བཙས་ནས་ཡུན་རིང་པོ་མ་ལོན་པ་དང་།འཁྲིག་པ་སྤངས་པའི་དུས་ན་རང་གི་ཆུང་མའི་ཐད་དུ་འགྲོ་ན་ཡང་དུས་མ་ཡིན་པའི་འདོད་པས་ལོག་པར་སྤྱོད་པ་ཡིན་ནོ།    །མི་འདོད་པ་དང་།    སྡུག་བསྔལ་བ་དང་།    ཡིད་མི་བདེ་བའི་གནས་སྐབས་དང་།    ཟླ་མཚན་འཛག་པའི་གནས་སྐབས་ནི་དུས་མ་ཡིན་པ་ཙམ་མོ།    །དེ་ལྟ་བུ་འདོད་པས་ལོག་པར་སྤྱོད་པ་རྣམ་པ་བཞི་ལས་ལྡོག་པའི་འདོད་པས་ལོག་པར་སྤྱོད་པ་སྤོང་བའོ།    །རྣམ་པ་དེ་གསུམ་ནི་ལུས་ཀྱི་ལས་ཀྱི་ལམ་མོ།    །བརྫུན་དུ་སྨྲ་བ་ནི་ལུས་དང་ངག་དག་གིས་འདུ་ཤེས་གཞན་གྱི་སྒོ་ནས་བརྗོད་པར་འདོད་པའི་དོན་སྟོན་པར་བྱེད་པའོ།    །དངོས་པོ་གཞན་ཡིན་པ་དང་།    འདུ་ཤེས་དང་།    གཞན་དུ་བརྗོད་པར་འདོད་པ་དང་།    ཉེ་བར་རྩོམ་པ་དང་།    གསལ་བར་བརྗོད་པ་སྟེ།    ཡན་ལག་ལྔའོ།།དེ་ལས་གཞན་དུ་བརྗོད་པར་འདོད་པ་ནི་སླུ་བར་སེམས་པའོ།    །ཉེ་བར་རྩོམ་པ་ནི་བརྗོད་པར་འདོད་པའོ།    །གལ་ཏེ་གང་ལ་བརྗོད་པ་དེས་ངག་དེ་ལས་དོན་གོ་བར་གྱུར་ན་དེ་ལྟར་བརྫུན་དུ་གྱུར་པ་ཡིན་གྱི།    གཞན་དུ་ངག་འཁྱལ་བར་འགྱུར་བ་ཡིན་ཏེ།    ཉོན་མོངས་པ་ཅན་ཡིན་པའི་ཕྱིར་རོ།    །དེ་ལས་ལྡོག་པ་ནི་བརྫུན་དུ་སྨྲ་བ་སྤོང་བའོ།    །གཞན་མཛའ་བོ་རྣམས་སམ་མི་མཛའ་བ་རྣམས་དབྱེ་བའི་ཕྱིར་རམ།    མི་མཐུན་པར་བྱ་བའི་ཆེད་དུ་འདི་དག་དབྱེ་བར་གྱུར་ཅིག    །མཐུན་པར་མ་གྱུར་ཅིག་སྙམ་པའི་ཉོན་མོངས་པ་ཅན་གྱི་སེམས་ཀྱིས་ཀུན་ནས་བསླང་བའི་ངག་དེ་ནི་ཕྲ་མའོ།    །དབྱེ་བར་བྱ་བ་ཡིན་པ་དང་།    དེར་འདུ་ཤེས་པ་དང་།    དབྱེ་བར་འདོད་པ་དང་།    ཉེ་བར་རྩོམ་པ་དང་།    འབྱེད་པ་སྟེ།ཡན་ལག་ལྔའོ།    །གལ་ཏེ་གང་ལ་བརྗོད་པ་དེས་དོན་གོ་བ་ཡིན་ན་ཕྲ་མ་ཡིན་གྱི།
[ བསྟན་འགྱུར།    དབུ་མ།  ར    ༡༡༩   དེབ།61-ལྡེབ།212 ]