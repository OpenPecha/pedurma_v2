དམན་པའི་རིགས་དང་དེ་བཞིན་རིགས་མཐོ་དང་།    །ཕྱུག་པོའི་རིགས་དང་དབུལ་པོའི་རིགས་རྣམས་སོ།    །ཞེས་བྱ་བ་ལ་སོགས་པའོ།    །འདི་ཡང་དེ་ཁོ་ན་ཉིད་ཤེས་པའི་འབྲས་བུ་ཡིན་ནོ་ཞེས་བསྟན་པའི་ཕྱིར།    མྱ་ངན་འབད་རྩོལ་ཞེས་བྱ་བ་ལ་སོགས་པ་གསུངས་ཏེ།    བུ་དང་བུ་མོ་ལ་སོགས་པ་དང་བྲལ་བས་བྱས་པའི་མྱ་ངན་དང་བདེ་བ་དང་སྡུག་བསྔལ་སྤང་བ་དང་ཐོབ་པའི་རྒྱུ་མཚན་གྱིས་ཡོངས་སུ་ངལ་བའི་དུབ་པ་དང་།    མྱ་ངན་དང་བྲལ་བ་དེ་རྣམས་ཀྱིས་བདག་དང་འདྲ་བའི་འཚོ་བར་བྱེད་པ་ཡིན་ཏེ།    ཚེགས་ཆེན་གྱིས་ཞེས་པ་དང་འབྲེལ་ཏོ།།མི་དགའ་བ་ཡང་ཡིན་ཏེ།  རྙེད་པ་དང་བཀུར་སྟི་ལ་སོགས་པ་དང་བྲལ་བ་ནི་མི་དགའ་བ་སྟེ།    ཡིད་མི་བདེ་བ་ཡང་ཡིན་ནོ།    །ཕན་ཚུན་གཅོད་པ་དང་འབིགས་པ་དང་ཞེས་པ་ལ།    ཕན་ཚུན་ཏེ་ཕན་ཚུན་དུའོ།    །གཅོད་པ་ནི་རྐང་པ་དང་ལག་པ་དང་མགོ་བོ་དང་སྣ་དང་རྣ་བ་ལ་སོགས་པ་རྣམས་སོ།    །འབིགས་པ་ནི་ཕྱི་རོལ་གྱི་བྱིན་པ་དང་བླ་དང་བྲང་དང་རྩིབ་ལོགས་དང་དཔུང་པ་ལ་སོགས་པ་རྣམས་སོ།    །དང་གི་སྒྲ་རྗེས་སུ་འཇུག་པ་ཡིན་ནོ།    །གཅོད་པ་དང་འབིགས་པ་དེ་རྣམས་ཀྱིས་ཀྱང་འཚོ་བར་བྱེད་པ་ཡིན་ཏེ།    དུས་ཀྱི་རིམ་པས་ཆོའི་འདུ་བྱེད་པ་འཕན་པ་ཡིན་ནོ།    །ཚེགས་ཆེན་ནི་དཀའ་བ་ཆེན་པོ་སྟེ།    ཇི་ལྟར་ཐོབ་པའི་ཟས་དང་གོས་ལ་སོགས་པའོ།    །ཇི་ལྟར་གྱུར་པའི་རྒྱུད་ཀྱིས་ཤེ་ན།    སྡིག་གི་བདག་ཉིད་བདེར་འདོད་རྣམས།    །ཞེས་པ་ལ།    སྡིག་གིས་ཏེ།    མི་དགེ་བའི་ལས་རྣམས་ཀྱིས་སོ།    །བདག་ཉིད་དེ་རང་ཉིད་ཡིན་ལ།    བདེ་བ་འདོད་པ་ནི་བདེ་བ་འདོད་པའི་ངང་ཚུལ་ལོ།    །ཇི་ལྟར་གྱུར་པ་དང་ཡང་དག་པར་དཔྱད་པར་གྱིས་ཀྱང་ཤི་ནས་ལྟུང་བ་ཡིན་ཏེ།    གང་གང་རྣམས་སུ་འཆི་བ་ནི་སྲོག་གི་དབང་པོ་བོར་བ་ཡིན་ལ།    ལྟུང་བ་ནི་འགྲོ་བ་ཡིན་ནོ།    །ངན་སོང་རྣམས་ནི་
[ བསྟན་འགྱུར།   དེབ།61-ལྡེབ།1631 ]