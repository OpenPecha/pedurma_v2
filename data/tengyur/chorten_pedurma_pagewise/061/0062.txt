མོས་པའི་ས་དང་སྦྱོར་བའི་ལམ་དང་།    ཟག་པ་དང་བཅས་པའི་བསྒོམ་པའི་ལམ་དང་།    ངེས་པར་འབྱེད་པའི་ཆ་དང་མཐུན་པའི་དགེ་བའི་རྩ་བ་དང་།དབང་པོ་དང་།    སྟོབས་དང་།    འཇུག་པའི་སྒྲུབ་པའི་བདག་ཉིད་ཅན།    མེ་ལྟ་བུའོ་ཞེས་རྣམ་པར་གཞག་གོ།    །དེ་ལ་སེམས་བསྐྱེད་པ་བཞི་པ་ལ་ཆུང་ངུ་དང་།འབྲིང་དང་།    ཆེན་པོ་དང་།    ཆེན་པོའི་ཆེན་པོའི་དབྱེ་བས་བཞིའོ།    །དེ་ལ་དང་པོ་ལ་དྲོད་རྣམ་པར་གཞག་གོ།    །གཉིས་པ་ལ་རྩེ་མོར་རྣམ་པར་གཞག་གོ།།གསུམ་པ་ལ་བཟོད་པའོ།    །བཞི་པ་ལ་འཇིག་རྟེན་གྱི་ཆོས་ཀྱི་མཆོག་གོ།    །ཇི་ལྟར་གཙུབ་ཤིང་གཙུབ་གཏན་ལ་གཙུབས་པ་ལས་མེའི་སྔ་ལྟས་སུ་གྱུར་པའི་དྲོད་འབྱུང་ལ།    དེ་བཞིན་དུ་འཇིག་རྟེན་ལས་འདས་པའི་ལམ་མེ་ཡིན་ལ་དེའི་སྔ་ལྟས་སུ་གྱུར་པ་འདི་འབྱུང་བས་ན་དྲོད་དོ།    །དགེ་བའི་རྩ་བ་གཡོ་བའི་རྩེ་མོ་ཡིན་པས་ན་རྩེ་མོ་སྟེ།    འདི་ལས་ལྟུང་བ་འམ་རྒལ་བར་འགྱུར་བས་སོ།    །བདེན་པ་བཞི་ལ་ཆེར་བཟོད་པས་ན་བཟོད་པའོ།    །ཟག་པ་དང་བཅས་པས་ན་འཇིག་རྟེན་པ་ཡིན་ལ།    དེའི་དེ་མ་ཐག་ཏུ་མཐོང་བའི་ལམ་སྐྱེ་བས་ཆོས་ཀྱི་མཆོག་གོ།    །དེ་ལ་དྲོད་ནི་བདེན་པ་སོ་སོའི་བདག་ཉིད་ལ་སྣང་བ་ཐོབ་པའི་ཏིང་ངེ་འཛིན་དང་ཤེས་རབ་མཚུངས་པར་ལྡན་པའོ།      །དེ་ལ་བདེན་པ་ནི་སྡུག་བསྔལ་གྱི་བདེན་པ་དང་།ཀུན་འབྱུང་གི་བདེན་པ་དང་།    འགོག་པའི་བདེན་པ་དང་།    ལམ་གྱི་བདེན་པའོ༑    །དེ་ལ་གང་སྐྱེ་བ་སེམས་ཅན་གྱི་འཇིག་རྟེན་དང་།    གང་དུ་སྐྱེ་བ་སྣོད་ཀྱི་འཇིག་རྟེན་དག་ལ་སྡུག་བསྔལ་གྱི་བདེན་པ་ཞེས་བྱ་སྟེ།    ལས་དང་ཉོན་མོངས་པས་བསྐྱེད་པ་དང་།    ལས་དང་ཉོན་མོངས་པའི་དབང་གིས་བྱས་པའོ།    །གང་འཇིག་རྟེན་གྱི་ཁམས་ཡོངས་སུ་དག་པའི་སེམས་ཅན་གྱི་འཇིག་རྟེན་དང་།    སྣོད་ཀྱི་འཇིག་རྟེན་ནི་ལས་དང་ཉོན་མོངས་པས་བསྐྱེད་པ་ཡང་མ་ཡིན།    ལས་དང་
[ བསྟན་འགྱུར།  དབུ་མ།  ར    ༡༡༩   དེབ།61-ལྡེབ།62 ]