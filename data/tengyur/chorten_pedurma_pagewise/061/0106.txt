རབ་བོ།    །བསྒོམ་པ་ནི་དགེ་བའི་ཆོས་གོམས་པའོ།      །གཉིས་པོ་དེ་དག་མི་མཐུན་པའི་ཕྱོགས་ཀྱིས་ཟིལ་གྱིས་མི་ནོན་པས་སྟོབས་ཀྱི་ཕ་རོལ་ཏུ་ཕྱིན་པ་ཞེས་བྱའོ།།དེའི་ལས་ནི་སྐད་ཅིག་མ་སོ་སོ་ལ་ངེས་པར་འབྱིན་པ་ལ་སོགས་པ་ལ་འཇུག་སྟེ།སོ་སོར་བརྟགས་པ་དང་བསྒོམས་པའི་སྟོབས་དང་ལྡན་པ་ལ་སྦྱིན་པ་ལ་སོགས་པའི་དགེ་བའི་མི་མཐུན་པའི་ཕྱོགས་ཟིལ་གྱིས་མི་ནོན་པས་སོ།    །མདོ་གཞན་དུ་གསུངས་པའི་སྟོབས་ཀྱང་འདི་ཤེས་པར་བྱའོ།    །འདི་ལྟར་བསམས་པའི་སྟོབས་ཡོད་དོ།    །ཉོན་མོངས་པ་མངོན་དུ་རྒྱུ་བ་མེད་པས་སོ།    །ལྷག་པའི་བསམས་པའི་སྟོབས་ཀྱང་ཡོད་དེ།    སའི་ཤེས་པ་ཡོངས་སུ་སྦྱངས་པས་སོ།    །གཟུངས་ཀྱི་སྟོབས་ཀྱང་ཡོད་དེ།    མི་བརྗེད་པའི་ཆོས་ཅན་ཡིན་པས་སོ།    །ཏིང་ངེ་འཛིན་གྱི་སྟོབས་ཀྱང་ཡོད་དེ།    རྟག་ཏུ་རྣམ་པར་མི་གཡེང་བས་སོ།    །ཡང་དག་པར་འབྱོར་པའི་སྟོབས་ཀྱང་ཡོད་དེ།    མཐའ་ཡས་ཤིང་མཐར་ཐུག་པ་མེད་པའི་འཇིག་རྟེན་གྱི་ཁམས་ཀྱི་སྤྱོད་པའི་བྱེ་བྲག་ལ་མཁས་པས་སོ།    །དབང་ཉིད་ཀྱི་སྟོབས་ཀྱང་ཡོད་དེ།    མངོན་པར་འདོད་པ་ཐམས་ཅད་ཡོངས་སུ་རྫོགས་པས་སོ།།སྤོབས་པའི་སྟོབས་ཀྱང་ཡོད་དེ།    སངས་རྒྱས་ཀྱི་ཆོས་ཐམས་ཅད་ལ་རབ་ཏུ་རྣམ་པར་འབྱེད་པ་དང་རྣམ་པར་འབྱེད་པ་ལ་མཁས་པར་གྱུར་པས་སོ།    །སྨོན་ལམ་གྱི་སྟོབས་ཀྱང་ཡོད་དེ།    སངས་རྒྱས་ཀྱི་ཆོས་ཐམས་ཅད་ལ་སྤྱོད་པ་མི་འདོར་བས་སོ།།ཕ་རོལ་ཏུ་ཕྱིན་པའི་སྟོབས་ཀྱང་ཡོད་དེ།      བདག་ཉིད་ལ་སངས་རྒྱས་ཀྱི་ཆོས་ཡོངས་སུ་སྨིན་པ་དང་།      སེམས་ཅན་ཡོངས་སུ་སྨིན་པ་དང་།    སེམས་ཅན་ཐམས་ཅད་ལ་ཕན་པའི་སྤྱོད་པ་མི་འདོར་བས་སོ།    །བྱམས་པ་ཆེན་པོའི་སྟོབས་ཀྱང་ཡོད་དེ།    སེམས་ཅན་ཐམས་ཅད་ལ་བསྐྱབ་པའི་དོན་དུ་བརྩོན་པ་མི་འདོར་བས་སོ།    །སྙིང་རྗེ་ཆེན་པོའི་སྟོབས་ཀྱང་ཡོད་དེ།    སེམས་ཅན་ཐམས་ཅད་སྡུག་
[ བསྟན་འགྱུར།  དབུ་མ།  ར    ༡༡༩   དེབ།61-ལྡེབ།106 ]