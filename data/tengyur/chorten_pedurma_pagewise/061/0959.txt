ཀྱང་།    །གློ་བུར་ཚེ་ལ་ཡིད་མི་བརྟན།    །ཐམས་ཅད་བོར་ཏེ་ཆས་དགོས་པར།།བདག་གིས་དེ་ལྟར་མ་ཤེས་ནས།    །མཛའ་དང་མི་མཛའི་དོན་གྱི་ཕྱིར།    །སྡིག་པ་རྣམ་པ་སྣ་ཚོགས་བྱས།    །མི་མཛའ་རྣམས་ཀྱང་མེད་འགྱུར་ཞིང་།    །མཛའ་བ་རྣམས་ཀྱང་མེད་པར་འགྱུར།    །བདག་ཀྱང་མེད་པར་འགྱུར་བ་སྟེ།    །དེ་བཞིན་ཐམས་ཅད་མེད་པར་འགྱུར།    །རྨི་ལམ་ཉམས་སུ་མྱོང་བ་བཞིན།    །དངོས་པོ་གང་དང་གང་སྤྱད་པ།    །དེ་དེ་དྲན་པའི་ཡུལ་དུ་འགྱུར།    །འདས་པ་ཐམས་ཅད་མཐོང་མི་འགྱུར།    །རེ་ཞིག་གསོན་ཚེ་འདི་ཉིད་ལ།    །མཛའ་དང་མི་མཛའ་དུ་མ་འདས།      །དེ་དག་དོན་དུ་བྱས་པའི་སྡིག    །མི་བཟད་གང་ཡིན་མདུན་ན་གནས།    །དེ་ལྟར་བདག་ནི་གློ་བུར་ཞེས།    །བདག་གིས་རྟོགས་པར་མ་གྱུར་པས།    །གཏི་མུག་ཆགས་དང་ཞེ་སྡང་གིས།    །སྡིག་པ་རྣམ་པ་དུ་མ་བྱས།།ཉིན་མཚན་སྡོད་པ་ཡོད་མེད་པར།    །ཚེ་འདི་རྟག་ཏུ་གོད་འགྱུར་ཞིང་།    །སྣོན་པ་གུད་ནས་འོང་མེད་ན།    །བདག་ལྟ་འཆི་བར་ཅིས་མི་འགྱུར།      །བདག་ནི་མལ་ན་འདུག་བཞིན་དུ།    །གཉེན་བཤེས་ཀུན་གྱིས་མཐའ་བསྐོར་ཀྱང་།    །སྲོག་འཆད་པ་ཡི་ཚོར་བ་དག    །བདག་ཉིད་གཅིག་པུས་མྱོང་བར་འགྱུར།    །གཤིན་རྗེའི་ཕོ་ཉས་ཟིན་པ་ལ།    །གཉེན་གྱིས་ཅི་ཕན་བཤེས་ཅི་ཕན།    །དེ་ཚེ་བསོད་ནམས་གཅིག་བསྐྱབས་ན།    །དེ་ཡང་བདག་གིས་མ་བསྟེན་ཏོ།    །མགོན་པོ་བག་མེད་བདག་གིས་ནི།    །འཇིགས་པ་འདི་འདྲ་མ་འཚལ་ནས།    །མི་རྟག་ཚེ་འདིའི་ཆེད་དག་ཏུ།    །སྡིག་པ་མང་པོ་ཉེ་བར་བསྒྲུབས།    །སྐྱེ་བོ་ཡན་ལག་བཅད་པའི་སར།    །དི་རིང་ཁྲིད་པའང་བྲེད་འགྱུར་ཏེ།    །ཁ་སྐམས་མིག་རྩ་ངན་ལ་སོགས།    །སྔ་ལས་གཞན་དུ་འགྱུར་སྣང་ན།      །གཤིན་རྗེའི་ཕོ་ཉ་འཇིགས་འཇིགས་ལྟའི།    །ཤ་ཚུགས་ཅན་གྱིས་བཟུང་གྱུར་ཅིང་།    །འཇིགས་ཆེན་ནད་
[ བསྟན་འགྱུར།   དེབ།61-ལྡེབ།961 ]