ཐམས་ཅད་ལ་ནི་ཁྱད་མེད་ཀྱང་།    །དེ་བཞིན་ཉིད་དག་གྱུར་པ་ལ།    །དེ་བཞིན་གཤེགས་བརྗོད་དེ་ཡི་ཕྱིར།    །ལུས་ཅན་ཐམས་ཅད་དེ་སྙིང་ཅན།    །ཞེས་གསུངས་སོ།    །་དེས་ན་བཅོམ་ལྡན་འདས་རྣམས་ཆོས་ཀྱི་སྐུའི་རང་བཞིན་ཅན་ཡིན་པས་ཆད་པར་འགྱུར་བ་ཡོད་པ་མ་ཡིན་ནོ།    །གལ་ཏེ་ཡེ་ཤེས་ཆད་པར་རྟོག་ན་དེ་ཡང་མི་རིགས་ཏེ།    དེ་ཆད་ཀྱང་བཅོམ་ལྡན་འདས་རྣམས་ཆོས་ཀྱི་སྐུའི་རང་བཞིན་ཅན་ཡིན་པས་ཆད་པ་མེད་པའི་ཕྱིར་རོ།      །ཁོ་བོ་ཅག་ལ་ཅི་ཞིག་གནོད་པར་འགྱུར།      གཞན་ཡང་ཡེ་ཤེས་ལ་དང་པོར་རང་བཞིན་ཡོད་པར་འགྱུར་ན་དེ་ཕྱིས་ཆད་པ་ལས་ཆད་པར་སྨྲ་བར་འགྱུར་ལ།    འོན་ཀྱང་ཐོག་མ་ནས་ཀྱང་དེ་ལ་རང་བཞིན་མེད་པའི་ཕྱིར་གང་ཞིག་ཆད་པར་འགྱུར།    དེ་སྐད་དུ་ཡང་།འདི་ལ་དོར་བ་ཅི་ཞིག་ཡོད།    །འདི་ལ་བསྣན་པ་ཅི་ཡང་མེད།    །ཡང་དག་ཉིད་ལ་ཡང་དག་ལྟ།    །ཡང་དག་མཐོང་ནས་རྣམ་པར་གྲོལ།    །ཞེས་གསུངས་སོ།    །དེས་ན་ཡེ་ཤེས་ལ་ཆད་པ་ཡོད་པ་མ་ཡིན་ནོ།    །སེམས་ཅན་གྱི་དོན་ཡང་ཆད་པ་མ་ཡིན་ཏེ།      ལོངས་སྤྱོད་རྫོགས་པའི་སྐུ་དང་སྤྲུལ་པའི་སྐུས་འགྲོ་བའི་དོན་རྫོགས་པར་མཛད་པས་སོ།    །དེ་ཡང་ཕྱིས་འཆད་པར་འགྱུར་བའོ།    །བག་ཆགས་དང་བཅས་པའི་ཉོན་མོངས་པ་དང་།    ཤེས་བྱའི་སྒྲིབ་པ་སྤོང་བའི་ནུས་པ་མངའ་བས་བཅོམ་ལྡན་འདས་རྣམས་བག་ཆགས་དང་བཅས་པའི་ཉོན་མོངས་པ་དང་ཤེས་བྱའི་སྒྲིབ་པ་སྤངས་པར་འཇོག་ལ།    རྣམ་པ་ཐམས་ཅད་དུ་མ་སྤངས་པ་དང་།བཅོམ་ལྡན་འདས་རྣམས་ཀྱིས་སྙིང་རྗེའི་སྟོབས་ཀྱིས་མ་རིག་པ་བཞག་པ་ཡིན་ནོ་ཞེས་བྱ་བ་དེ་གང་ལས་གསུངས།    ཉོན་མོངས་མ་བསྲེགས་ཞེས་བྱ་བ་ལ་སོགས་པ་དེ་མཛད་པའི་ཚིག་ཡིན་གྱི་དོན་མདོ་ལས་ནི་མ་ཡིན་ནོ།    །ཡང་ན་འདིའི་དོན་ནི་ཁྱེད་ཀྱིས་ཉོན་མོངས་པ་མ་བསྲེགས་ཏེ།    ཞིག་པར་མཛད་པ་མ་ཡིན་ཏེ།
[ བསྟན་འགྱུར།   དེབ།61-ལྡེབ།811 ]