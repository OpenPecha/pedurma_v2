ཅད་ཀྱང་རྣམ་པར་བཟློག་གོ།    །རིགས་ཀྱི་བུ་དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནན་ཏན་དང་བྲལ་བས་ཉན་ཐོས་དང་རང་སངས་རྒྱས་ཀྱི་ཡོན་ཏན་གྱི་གསེར་གྱི་རྒྱན་ཐམས་ཅད་ཟིལ་གྱིས་གནོན་ཅིང་།བྱང་ཆུབ་སེམས་དཔའི་མིང་ཡང་མི་འདོར་ལ།    འཁོར་བའི་དབུལ་བ་ཐམས་ཅད་ཀྱང་རྣམ་པར་བཟློག་གོ་ཞེས་གསུངས་སོ།    །དེ་བས་ན་གང་གིས་ཕ་རོལ་ཏུ་ཕྱིན་པ་རྣམས་ལ་ཐམས་ཅད་ཀྱི་ཐམས་ཅད་རྣམ་པ་ཐམས་ཅད་དུ་སློབ་པར་མི་ནུས་པ་དེས་ཀྱང་བྱང་ཆུབ་ཀྱི་སེམས་བསྐྱེད་པར་བྱ་བ་མ་ཡིན་ཏེ།    འདི་ལྟར་ཐབས་ཡོངས་སུ་བཟུང་བས་འབྲས་བུ་ཆེན་པོ་ཉིད་དུ་འགྱུར་བའི་ཕྱིར་རོ།    །དེ་ཡང་ཇི་སྐད་དུ།    འཕགས་པ་རྒྱལ་པོ་ལ་གདམས་པའི་མདོ་ལས།    རྒྱལ་པོ་ཆེན་པོ་འདི་ལྟར་ཁྱོད་བྱ་བ་མང་བ།    བྱེད་པ་མང་བ་སྟེ།    ཐམས་ཅད་ཀྱི་ཐམས་ཅད་རྣམ་པ་ཐམས་ཅད་ཀྱི་ཐམས་ཅད་དུ་སྦྱིན་པའི་ཕ་རོལ་ཏུ་ཕྱིན་པ་ལ་བསླབ་པ་ནས།ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་བསླབ་པར་མི་ནུས་ཀྱི།    དེ་བས་ན་རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ལ་འདུན་པ་དང་།    དད་པ་དང་།    དོན་དུ་གཉེར་བ་དང་།    སྨོན་པ་འགྲོ་ཡང་རུང་།    འགྲེང་ཡང་རུང་།འདུག་ཀྱང་རུང་།  ཉལ་ཡང་རུང་།    སད་ཀྱང་རུང་།    ཟ་ཡང་རུང་།  འཐུང་ཡང་རུང་།    རྟག་པར་རྒྱུན་དུ་དྲན་པར་གྱིས་ལ་ཡིད་ལ་ཟུང་སྟེ་སྒོམས་ཤིག    །སངས་རྒྱས་དང་།    བྱང་ཆུབ་སེམས་དཔའ་དང་།    འཕགས་པ་ཉན་ཐོས་དང་།རང་སངས་རྒྱས་དང་།    སོ་སོའི་སྐྱེ་བོ་ཐམས་ཅད་དང་།    བདག་གི་འདས་པ་དང་མ་འོངས་པ་དང་།    ད་ལྟར་བྱུང་བའི་དགེ་བའི་རྩ་བ་ཐམས་ཅད་བསྡུས་ཤིང་གཞོལ་ཏེ་བརྫིས་ལ་རྗེས་སུ་ཡི་རང་བར་གྱིས་ཤིག    །རྗེས་སུ་ཡི་རང་བའི་མཆོག་གིས་རྗེས་སུ་ཡི་རང་བར་གྱིས་ཤིག    །རྗེས་སུ་ཡི་རང་བས་ཀྱང་སངས་རྒྱས་དང་
[ བསྟན་འགྱུར།   དེབ།61-ལྡེབ།1077 ]