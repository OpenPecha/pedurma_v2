སུ་བསྔོའོ་ཞེས་རྒྱ་ཆེར་གསུངས་སོ།    །ད་ནི་ལུས་ལ་སོགས་པ་ཡོངས་སུ་གཏོང་བར་བྱེད་པ།    ལུས་དང་ཞེས་བྱ་བ་ལ་སོགས་པ་གསུངས་ཏེ།    འགྲོ་བ་ཐམས་ཅད་དུ་འཆི་འཕོ་དང་།      སྐྱེ་བ་དང་།    བྱ་བ་ཐམས་ཅད་ལ་ལྟོས་པ་མེད་པར་ཏེ།  རྣམ་པ་ཐམས་ཅད་དུ་ཆགས་པ་མེད་པར་ཞེས་བྱ་བའི་དོན་ཏོ།    །གཏང་བར་བྱ་ཞེས་པ་ནི་དབུལ་བར་བྱ་བ་སྟེ་སྦྱིན་པར་བྱ་ཞེས་པའི་དོན་ཏོ།    །ལོངས་སྤྱོད་ཅེས་བྱ་བ་ནི་ཉེ་བར་སྤྱད་པར་བྱ་བའི་དངོས་པོ་རྣམས་ཏེ།    རྟ་དང་གླང་པོ་ཆེ་དང་།ཤིང་རྟ་དང་།    ཁང་བཟངས་ལ་སོགས་པའི་གནས་དང་།    མེ་ཏོག་གི་ཕྲེང་བ་དང་།    ཙནྡན་དང་།    གོས་དང་།    རྒྱན་དང་།    བུ་མོ་ལ་སོགས་པའོ།    །དུས་གསུམ་དགེ་བ་ཐམས་ཅད་ཀྱང་ཞེས་བྱ་བ་ནི་ཁམས་གསུམ་པར་བསྡུས་པའི་བསོད་ནམས་དང་།    མི་གཡོ་བའི་རང་བཞིན་ཐམས་ཅད་དོ།    །ཡང་ན་སྦྱིན་པ་དང་ཚུལ་ཁྲིམས་ལ་སོགས་པ་དང་།    བསྒོམས་པ་ལས་བྱུང་བ་སྟེ་དུས་གསུམ་དུ་གཏོགས་པ་ནི་འདས་པ་དང་།    མ་འོངས་པ་དང་།    ད་ལྟར་བྱུང་བའོ།    །འོ་ན་མ་འོངས་པའི་རང་བཞིན་ཡོད་པ་མ་ཡིན་པ་འདི་ཇི་ལྟར་གཏང་དུ་རུང་ཞེ་ན།  བདེན་མོད་ཀྱི་འོན་ཀྱང་དེ་ཡོད་པའི་དུས་སུ་དེ་ལ་ཞེན་པ་བཟློག་པའི་དོན་དུ་དེ་སྐད་དུ་བརྗོད་པ་དང་།    ད་ལྟ་ན་ཡང་དེ་ཡོངས་སུ་བཏང་བས་བསམ་པ་རྣམ་པར་དག་པ་འཕེལ་བར་བྱ་བའི་དོན་དུ་ཡང་ཡིན་ནོ།    །དེ་ཉིད་ནི་ལྟོས་པ་མེད་པ་ཞེས་གསུངས་པ་ཡིན་ཏེ།    དེའི་རྣམ་པར་སྨིན་པ་ལ་རང་གི་དོན་དུ་ལྟོས་པ་མེད་པའོ།    །དེ་ལྟར་ན་སུའི་དོན་དུ་ཉམས་སུ་ལེན་པར་བྱེད་ཅེ་ན།      སེམས་ཅན་ཀུན་གྱི་དོན་བསྒྲུབ་ཕྱིར།    །ཞེས་གསུངས་ཏེ།    སེམས་ཅན་ཀུན་ཏེ་ཁམས་གསུམ་པར་གནས་པ་རྣམས་ཀྱིས་མངོན་པར་མཐོ་བ་དང་ངེས་པར་ལེགས་པའི་མཚན་ཉིད་ཀྱི་དོན་རྫོགས་པར་བྱ་བའི་ཕྱིར་རོ།    །འདས་པ་དང་།    མ་འོངས་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1122 ]