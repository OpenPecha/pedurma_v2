དམ་པའི་ཆོས་ཀྱང་ཅི་སྟེ་མཆོད།    །གལ་ཏེ་དགྲ་འདི་གནོད་བྱ་བའི།    །བསམ་ཡོད་མཆོད་བྱ་མིན་ཞེ་ན།    །སྨན་པ་བཞིན་དུ་ཕན་བརྩོན་ན།    །བདག་གི་བཟོད་པ་ཇི་ལྟར་འགྲུབ།    །དེ་བས་རབ་ཏུ་སྡང་སེམས་ལ།      །བརྟེན་ནས་བཟོད་པ་སྐྱེ་བས་ན།    །དེ་ཉིད་བཟོད་པའི་རྒྱུ་ཡིན་པས།      །དམ་པའི་ཆོས་བཞིན་མཆོད་པར་འོས།    །དེ་ཕྱིར་སེམས་ཅན་ཞིང་དང་ནི།    །རྒྱལ་བའི་ཞིང་ཞེས་ཐུབ་པས་གསུངས།    །འདི་དག་མགུ་བྱས་མང་པོ་ཞིག    །འདི་ལྟར་ཕུན་སུམ་ཕ་རོལ་ཕྱིན།    །སེམས་ཅན་རྣམས་དང་རྒྱལ་བ་ལས།    །སངས་རྒྱས་ཆོས་འགྲུབ་འདྲ་བ་ལ།    །རྒྱལ་ལ་གུས་བྱ་དེ་བཞིན་དུ།    །སེམས་ཅན་ལ་མིན་ཅི་ཡི་ཚུལ༑    །བསམ་པའི་ཡོན་ཏན་རང་གིས་མིན།    །འབྲས་བུ་ལས་ཡིན་དེས་མཚུངས་པར།    །སེམས་ཅན་རྣམས་ལའང་ཡོན་ཏན་ཡོད།    །དེ་ཕྱིར་དེ་དག་མཉམ་པ་ཡིན།    །བྱམས་སེམས་ལྡན་ལ་མཆོད་པ་གང་།    །དེ་ནི་སེམས་ཅན་ཆེ་བ་ཉིད།    །སངས་རྒྱས་དད་པའི་བསོད་ནམས་གང་།    །དེ་ཡང་སངས་རྒྱས་ཆེ་བ་ཉིད།    །སངས་རྒྱས་ཆོས་འགྲུབ་ཆ་ཡོད་པ།      །དེས་ན་དེ་དག་མཉམ་པར་འདོད༑    །ཡོན་ཏན་རྒྱ་མཚོ་མཐའ་ཡས་པའི།    །སངས་རྒྱས་རྣམས་དང་འགའ་མི་མཉམ།    །ཡོན་ཏན་མཆོག་ཚོགས་གཅིག་པུ་ཡི།    །ཡོན་ཏན་ཤས་ཙམ་འགའ་ཞིག་ལ།    །སྣང་ནའང་དེ་ལ་མཆོད་དོན་དུ།    །ཁམས་གསུམ་ཕུལ་ཡང་ཆུང་བར་འགྱུར༑    །སངས་རྒྱས་ཆོས་མཆོག་སྐྱེ་བའི་ཤས།    །སེམས་ཅན་རྣམས་ལ་ཡོད་པས་ན།    །འདི་ཙམ་ངག་གིས་ཆ་བསྟུན་ནས།      །སེམས་ཅན་མཆོད་བྱར་རིགས་པར་འགྱུར།      །གཞན་ཡང་གཡོ་མེད་གཉེན་གྱུར་ཅིང་།      །ཕན་པ་་དཔག་མེད་མཛད་རྣམས་ལ།    །སེམས་ཅན་མགུ་བྱ་མ་གཏོགས་པར།    །གཞན་གང་ཞིག་གིས་ལན་ལོན་འགྱུར།    །གང་ཕྱིར་སྐུ་གཏོང་མནར་མེད་འཇུག་པ་ལ།།
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།992 ]