པ་མ་ཡིན་ནོ།    །བསོད་ནམས་དེ་འདྲའང་ག་ལ་ཡོད་དེ།    དེ་འདྲ་བར་གནས་པའི་བྱང་ཆུབ་སེམས་དཔའི་བསོད་ནམས་གང་ཞིག་སྐྱེས་པ་དེ་ཡང་བསོད་ནམས་གང་དང་ཡང་མཉམ་པ་མ་ཡིན་ནོ།    །ཡང་དེ་ལྟར་ཅིའི་ཕྱིར་བརྗོད་ཅེ་ན།ཕན་བཏགས་ཞེས་པ་ལ་སོགས་པ་གསུངས་ཏེ།    སྔར་འཇིགས་ཤིང་དོགས་པ་དང་ཉོན་མོངས་པ་རྣམས་ལ་ཕན་བཏགས་པ་ན་འདིས་ཕན་བཏགས་སོ་ཞེས་གང་ཞིག་ལན་དུ་ཕན་འདོགས་པ་དེའང་རེ་ཞིག་འདི་ནི་ལེགས་སོ་ཞེས་འཇིག་རྟེན་པས་བསྔགས་ཤིང་བསྟོད་དོ།    །གང་།    མ་བཅོལ་ལེགས་པར་བྱེད་པ་ཡི།    །ཞེས་པ་སྟེ།    གསོལ་བ་མ་བཏབ་པར་དགེ་བ་ལ་སྦྱོར་བའི་བྱང་ཆུབ་སེམས་དཔའ་ལྟ་སྨོས་ཀྱང་ཅི་དགོས་ཤིང་གཞན་བརྗོད་ཅི་དགོས་ཏེ།    དེའི་བསྔགས་པ་བྱ་བར་མི་ནུས་སོ་ཞེས་བྱ་བའི་དོན་ཏོ།    །མཐོང་བའི་ཆོས་ལ་ལྟོས་ནས་བྱང་ཆུབ་སེམས་དཔའི་ཆེ་བའི་བདག་ཉིད་བསྟན་པའི་ཕྱིར།    འགྲོ་བ་ཉུང་ཟད་ཅེས་པ་སྟེ།སེམས་ཅན་ཚད་ཡོད་པ་ལ་ཟས་དང་སྐོམ་ཙམ་སྦྱོར་ཞིང་སྟེར་བས་ན་བསོད་ནམས་བྱེད་པ་ཡིན་ནོ་ཞེས་འགྲོ་བ་ལས་དམ་པ་ལ་དགའ་བའི་འཇིག་རྟེན་རྣམས་ཀྱིས་བཀུར་ཞིང་མཆོད་པར་བྱེད་དེ།    སྦྱིན་པ་དེ་ཡང་སྐད་ཅིག་སྟེ།    ཉི་མ་རངས་པའམ་དེའི་ཕྱེད་དུ་མ་ཡིན་ཏེ།    འོན་ཀྱང་ཡུད་ཙམ་ཉིད་དོ།    །ཟས་ཙམ་སྦྱིན་པར་བྱེད་པ་དང་།    ཞེས་བྱ་བ་ནི་ཟས་ངན་ངོན་ནི་ཟས་ཏེ་གྱ་ནོམ་པ་མ་ཡིན་པའི་ཟས་སོ།    །དེ་འབའ་ཞིག་ཉིད་ནི་དེ་ཙམ་སྟེ།    རྣམ་པ་དེ་ལྟ་བུའི་ཚོད་མ་དང་བྲལ་བའོ།    །དེ་སྦྱིན་པར་བྱེད་པ་ནི་དེ་གཏོང་བར་བྱེད་པའོ།      །ཅི་ལྟར་ཞེ་ན།བརྙས་བཅས་ནི་ཐོ་འཚམ་པ་དང་བཅས་པ་སྟེ།    བཀུར་སྟི་སྔོན་དུ་མ་སོང་བར་སྦྱིན་པའི་ཁང་པར་བཅུག་ཅིང་ཁུ་ཚུར་དང་ཐལ་ལྕག་ལ་སོགས་པས་བསྣུན་ཞིང་ཞེས་བྱ་བའི་ཐ་ཚིག་ཡིན་ལ།    འདི་ནི་བྱ་བའི་ཁྱད་པར་རོ།    །ཡང་ཅི་ལྟ་བུར་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1086 ]