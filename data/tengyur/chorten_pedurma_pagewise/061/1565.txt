དང་།    གང་ལ་ཐར་པ་མེད་པ་དང་།    གང་ལས་འབྱུང་བ་མེད་པའི་ཆོས་དེ་གང་ཡང་མི་མཐོང་ངོ་།    །དེས་ཆོས་ཐམས་ཅད་འབྱུང་བ་ཤེས་ནས་སེམས་ཅན་རྣམས་ལ་སྒྲིབ་པ་མེད་པར་ཤེས་པར་བྱ་བའི་ཕྱིར་སྙིང་རྗེ་ཆེན་པོའི་ཏིང་ངེ་འཛིན་གྱི་སྒོ་ཐོབ་པར་འགྱུར་རོ།    །དེས་ཆོས་ཐམས་ཅད་དང་།      ཉོན་མོངས་པ་ཐམས་ཅད་ལ་ཡང་སྒྱུ་མར་འདུ་ཤེས་པ་ཐོབ་སྟེ།      ཆོས་འདི་དག་ནི་ཉོན་མོངས་པ་མེད་པ་འདི་དག་ནི་ཉོན་མོངས་པ་དང་བཅས་པ་མ་ཡིན་པའོ།      །དེ་ཅིའི་ཕྱིར་ཞེ་ན།    འདི་ལྟར་དེ་དག་ནི་ངེས་པའི་དོན་གྱི་དོན་ལ་བརྟེན་ཏེ་ཉོན་མོངས་པའི་ཚོགས་ཀྱང་མེད།    ཕུང་པོར་གྱུར་པ་ཡང་མེད།    འདོད་ཆགས་ཀྱི་དངོས་པོ་ཡང་མེད།    ཞེ་སྡང་གི་དངོས་པོ་ཡང་མེད།    གཏི་མུག་གི་དངོས་པོ་མེད་ཀྱི་ཉོན་མོངས་པ་འདི་དག་རྟོགས་པའི་ཕྱིར་བྱང་ཆུབ་སྟེ།    ཉོན་མོངས་པའི་ངོ་བོ་ཉིད་གང་ཡིན་པ་བྱང་ཆུབ་ཀྱི་ངོ་བོ་ཉིད་ཀྱང་དེ་བཞིན་ནོ་ཞེས་དེ་ལྟར་དྲན་པ་ཉེ་བར་འཇོག་གོ་ཞེས་འབྱུང་ངོ་།    །དེ་སྐད་དུ་ཡང་།    གང་ལས་སྐྱེ་བ་ཡོད་མིན་ཉིད༑    །དེ་ལ་མྱང་འདས་ག་ལ་ཡོད།    །འགྲོ་བ་སྒྱུ་མར་གསལ་བའི་ཕྱིར།    །དང་པོ་ནས་གཞི་འབད་མེད་པར།    །གང་ཞིག་རྟེན་ཅིང་འབྲེལ་པར་འབྱུང་།།དེ་ལ་ཁྱོད་ནི་སྟོང་ཉིད་བཞེད།      །དེ་བཞིན་དུ་ནི་དམ་ཆོས་ཏེ།      །དེ་དང་མཚུངས་པ་དེ་བཞིན་གཤེགས།    །དེ་ནི་དེ་ཉིད་དོན་མེད་པའང་།    །དེ་བཞིན་ཉིད་ཀྱི་རྫས་སུ་བཞེད།    །ཡང་དག་དེ་ནི་མི་སླུ་ལ།    །དེ་རྟོགས་པ་ནི་སངས་རྒྱས་བརྗོད།    །ཅེས་གསུངས་སོ།    །དེ་ལྟར་ཆོས་དྲན་པ་ཉེ་བར་གཞག་པ་བསྟན་པས།    །ཆོས་ཐམས་ཅད་མ་སྐྱེས་ཤིང་མ་འགགས་པར་བསྟན་པ་ཡིན་ལ།  དེ་ལྟར་ན་ཡང་ཀུན་རྫོབ་ཀྱི་བདེན་པ་མི་འཐད་པར་འགྱུར་ཏེ།    དེའི་ཕྱིར་བདེན་པ་གཉིས་ཀྱི་རྣམ་པར་གཞག་པ་མི་འཐད་དོ་ཞེས་ཡོངས་སུ་སྤང་བར་འདོད་ནས།
[ བསྟན་འགྱུར།   དེབ།61-ལྡེབ།1567 ]