སྡོམ་པ་དང་ལྡན་པའི་ཐད་ནས་མནོད་དོ།    །དེ་ལྟར་བྱས་དང་དེ་བསླབ་པ་ལས་འདས་ན་ནི་ཤིན་ཏུ་ཡང་ཁྲེལ་ཡོད་པར་འགྱུར་ཞིང་བླ་མ་ལ་བསླུས་པར་དོགས་པའི་འཇིགས་པ་ཡང་སྐྱེ་བས་དེ་ལ་ནི་ནན་ཏན་བྱ་མི་དགོས་པར་དགའ་བ་དང་གུས་པ་འགྲུབ་པར་འགྱུར་ཏེ།    འདི་ནི་སྡོམ་པའི་ཆོས་ཀྱི་སྤྱིའོ།    །དེ་བས་ན་བྱང་ཆུབ་སེམས་དཔའ་དེ་བཞིན་གཤེགས་པའི་སྤྱན་སྔ་ནས་བསླབ་པ་རྣམས་ལས་བསླབ་པ་གང་ཡང་རུང་བ་འགྲུབ་པར་འདོད་པ་རྣམས་ཡི་དམ་འཆའ་བར་བྱེད་དོ།    །དེ་བས་ན་སྡོམ་པ་ནོད་པར་འདོད་པ་རྣམས་དགེ་བའི་བཤེས་གཉེན་ལ་གསོལ་བ་བཏབ་ལ།    དེས་གསུངས་པ་དང་མཐུན་པར་སྨྲས་པས་ཤིན་ཏུ་མཉམ་པར་གཞག་པས་བརྗོད་པར་བྱའོ།    །སློབ་དཔོན་དགོངས་སུ་གསོལ།    བདག་མིང་འདི་ཞེས་བགྱི་བ་ཞེས་བརྗོད་ནས།    ཇི་ལྟར་འཕགས་པ་འཇམ་དཔལ་གྱི་སངས་རྒྱས་ཀྱི་ཞིང་གི་ཡོན་ཏན་བཀོད་པའི་མདོ་ལས།    བཅོམ་ལྡན་འདས་འཕགས་པ་འཇམ་དཔལ་གྱི་སྔོན་གྱི་རྟོགས་པ་བརྗོད་པ་ལས་སྤྱོད་པ་དང་ལྡན་པས་བྱང་ཆུབ་ཏུ་སེམས་བསྐྱེད་པ་དེ་བཞིན་དུ་བསྐྱེད་པར་བྱའོ།      །དེས་འདི་སྐད་ཅེས་བརྗོད་དེ།འཁོར་བ་ཐ་མ་མེད་པ་ཡི།    །སྔོན་གྱི་ཐ་མ་ཇི་སྲིད་པ།      །དེ་སྲིད་སེམས་ཅན་ཕན་དོན་དུ།    །སྤྱོད་པ་དཔག་ཡས་སྤྱད་པར་བགྱི།    །འཇིག་རྟེན་མགོན་པོའི་སྤྱན་སྔར་ནི།    །རྫོགས་པའི་བྱང་ཆུབ་སེམས་བསྐྱེད་དོ།    །འགྲོ་བ་ཐམས་ཅད་མགྲོན་གཉེར་ཏེ།  །དབུལ་ཞིང་ཕོངས་ལས་དགྲོལ་བར་བགྱི།    །བྱང་ཆུབ་ནམ་ཞིག་ཐོབ་བར་དུ།    །གནོད་སེམས་དང་ནི་ཐ་བ་འམ།    །ཕྲག་དོག་དང་ནི་སེར་སྣའང་རུང་།    །དེ་རིང་ཕན་ཆད་མི་བགྱིད་དོ།      །སྡིག་པའི་འདོད་པ་སྤངས་ནས་ནི།    །ཚངས་པར་སྤྱོད་པ་སྤྱད་པར་བགྱི།    །ཚུལ་ཁྲིམས་སྡོམ་དང་དེས་པ་ལ།།སངས་རྒྱས་རྗེས་སུ་བསླབ་པར་བགྱི།    །ཞེས་བྱ་བ་ལ་སོགས་པ་རྒྱ་ཆེར་འབྱུང་ངོ་།།
[ བསྟན་འགྱུར།   དེབ།61-ལྡེབ།1129 ]