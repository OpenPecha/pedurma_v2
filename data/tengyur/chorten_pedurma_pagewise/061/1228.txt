ཞེ་ན།    དེའི་ཚེ་ཡང་ཡུལ་ལ་གཡེངས་པ་ལས་ལྡོག་པར་མི་འགྱུར་རོ།    །དེ་ཉིད་ན་འགག་པར་འགྱུར་བའང་མ་ཡིན་ནོ་ཞེས་གསུངས་པ་ཡིན་ཏེ།    དེའི་ཚེ་ཡུལ་ལ་ལོངས་སྤྱོད་པ་ལྡོག་པར་ཡང་སྤྲོ་བ་མེད་པར་འགྱུར་ཏེ།    དེའི་རང་བཞིན་དེ་ཡིན་པའི་ཕྱིར་རོ།    །དེ་ཡང་རྟག་པའི་ཕྱིར་མི་ལྡོག་སྟེ།    ལྡོག་ན་ཡང་མི་རྟག་པ་ཉིད་དུ་ཐལ་བར་འགྱུར་བའི་ཕྱིར་རོ།    །རིགས་པ་ཅན་ལ་སོགས་པའི་བདག་ཏུ་བརྗོད་པ་ནི་རྟག་པའི་ཕྱིར་དེའི་ཁྱད་པར་གསུངས་པ་ཅི་སྟེ་ཞེས་བྱ་བ་ལ་སོགས་པ་ལ།འདིར་གྲངས་ཅན་ལས་བྱེ་བྲག་ནི་སེམས་པ་མེད་པ་ཡིན་ཏེ།    གཞན་ནི་མཚུངས་པ་ཉིད་དོ།    །དེ་ལ་རྟག་པ་ནི་དུས་སྔ་ཕྱིར་རང་བཞིན་གཅིག་པའོ།    །སེམས་པ་མེད་པ་ཡང་སེམས་མེད་པའི་རང་བཞིན་ཏེ་བེམས་པོ་ཞེས་བྱ་བའི་དོན་ཏེ།སེམས་ཅན་ནི་གཞན་དང་འབྲེལ་པས་སེམས་པར་བྱེད་པའོ།    །མཁའ་བཞིན་ནི་ཁྱབ་པའོ།    །དེའི་ཕྱིར་མངོན་ཏེ་བྱེད་པ་མེད་པར་གསལ་བའོ།    །གང་གཞན་དག    །འདོད་པ་ལ་སོགས་རྟེན་པ་དང་།    །རང་ནི་སེམས་མེད་ངོ་བོ་དང་།།རྟགས་དང་དེ་བཞིན་ཀུན་ཁྱབ་དང་།    །དགེ་དང་མི་དགེའི་ལས་རྣམས་ཀྱིས།།བྱེད་པ་པོ་དང་དེ་འབྲས་བུ།    །ལོངས་སྤྱོད་པ་དང་སེམས་པ་དང་།    །ལྡན་ཕྱིར་སེམས་པའི་རང་བཞིན་གྱི།    །བདག་ཏུ་འདི་ནི་འདོད་པ་ཡིན།    །ཞེས་བསྟན་པ་ཡིན་ནོ།    །དེ་ལྟར་ན་འདི་ནི་ཅི་ཡང་མི་བྱེད་པ་ཡིན་ཏེ།    བྱ་བ་འགའ་ལ་ཡང་་醅མི་མཁོ་བའི་ཕྱིར་རོ།      །འོན་ཏེ་བྱེད་པ་མེད་པ་ལ་ལྷནཅིག་བྱེད་པའི་རྐྱེན་གཞན་ཉེ་བ་ལས་དེ་ལ་ཡང་བྱེད་པ་ཁས་བླང་བར་བྱ་སྟེ།    གང་ཤེས་པ་དང་རྩལ་བ་དང་འབྲེལ་པ་དེ་ལ་བྱེད་པ་ཉིད་དུ་བཤད་ཅེས་གསུངས་སོ་ཞེ་ན།འདིར་རྐྱེན་གཞན་ཞེས་བྱ་བ་ལ་སོགས་པ་གསུངས་ཏེ།    ཤེས་པ་དང་རྩོལ་བ་ལ་སོགས་པ་རྐྱེན་གཞན་རྣམས་དང་ཕྲད་ན་ཡང་རྟག་པའི་ཕྱིར་འགྱུར་བ་མེད་པ་སྔར་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1230 ]