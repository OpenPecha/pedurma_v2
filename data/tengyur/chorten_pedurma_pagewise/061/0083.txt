འདེབས་པ་འཇིག་རྟེན་གཞན་དུ་འགྲོ་བ་དང་།      འོང་བའི་བྱ་བ་དང་།    ས་བོན་འདེབས་པའི་བྱ་བ་དང་།    ཉིང་མཚམས་སྦྱོར་བའི་བྱ་བ་ལ་སྐུར་པ་འདེབས་པའི་ཕྱིར་རོ།    །འཇིག་རྟེན་ན་དགྲ་བཅོམ་པ་མེད་དོ་ཞེས་བྱ་བ་ལ་སོགས་པ་ནི་ཡོད་པའི་དངོས་པོ་འཇིག་པའོ།    །དེ་ལས་གཞན་ཚངས་པ་ལ་སོགས་པ་བྱེད་པ་པོ་ཡིན་ནོ་ཞེས་ཕྱིན་ཅི་ལོག་ཏུ་རྟོག་པ་ཐམས་ཅད་ལ་ལོག་པར་རྣམ་པར་རྟོག་པར་རིག་པར་བྱའོ།    །དགེ་བའི་རྩ་བ་གཅོད་པ་ནི་ལོག་པར་ལྟ་བ་ཁྱད་པར་ཅན་ལས་འབྱུང་གི།    ཐམས་ཅད་ལས་ནི་མ་ཡིན་ནོ།      །དེ་ལ་འཇིག་ཚོགས་ལ་ལྟ་བ་དང་།      མཐར་འཛིན་པའི་ལྟ་བ་ལ་རྣམ་པ་གཉིས་ཏེ།      བརྟགས་པ་དང་།ལྷན་ཅིག་སྐྱེས་པའོ།    །དམ་པ་མ་ཡིན་པའི་ཆོས་མཉན་པ་ལ་སོགས་པ་སྔོན་དུ་འགྲོ་བ་ཅན་ནི་བརྟགས་པའོ།    །ལྷན་ཅིག་སྐྱེས་པའི་འཇིག་ཚོགས་ལ་ལྟ་བ་ནི་བདེ་བར་གྱུར་ཅིག་སྡུག་བསྔལ་བར་མ་གྱུར་ཅིག་སྙམ་པའི་སྲེད་པ་དང་ལྡན་པའོ།    །ངའོ་སྙམ་པའི་བློ་གྲོས་གང་།    །དེ་ནི་ལྷན་སྐྱེས་འཇིག་ཚོགས་ལྟ།      །ལྷན་ཅིག་སྐྱེས་པའི་མཐར་འཛིན་པའི་ལྟ་བ་ནི་གང་གིས་མངོན་པར་རྟོགས་པའི་སྦྱོར་བ་བྱེད་པ་ལ་སྐྲག་པར་འགྱུར་བའོ།    །་ལྟ་བ་གཞན་ནི་ཀུན་ཏུ་བརྟགས་པའོ།    །དེ་ལ་ལྷན་ཅིག་སྐྱེས་པའི་འཇིག་ཚོགས་ལ་ལྟ་བ་དང་།    མཐར་འཛིན་པའི་ལྟ་བ་ནི་མཐོང་བས་སྤང་བར་བྱ་བ་མ་ཡིན་ཏེ།    ཐོག་མ་མེད་པ་ནས་གོམས་པ་ཡིན་པས་ལྷན་ཅིག་སྐྱེས་པའི་འཇིག་ཚོགས་ལ་ལྟ་བ་ལ་སོགས་ཡུན་རིང་པོ་ནས་གནས་པ་ཡིན་པས་བསྒོམ་པའི་ལམ་ཁོ་ནས་སྤང་བར་བྱ་བ་ཡིན་པས་སོ།      །དེ་ལ་རྟག་་པའི་ལྟ་བ་དང་།    བརྟགས་པའི་ལྟ་བ་ལ་དམིགས་པའི་འདོད་ཆགས་དང་།ཁོང་ཁྲོ་བ་དང་།    ང་རྒྱལ་དང་།    མ་རིག་པ་དང་།    ཐེ་ཚོམ་ནི་སྡུག་བསྔལ་དང་།    ཀུན་འབྱུང་དང་།    འགོག་པ་དང་།    ལམ་མཐོང་བ་ལ་གེགས་བྱེད་པ་
[ བསྟན་འགྱུར།   དེབ།61-ལྡེབ།83 ]