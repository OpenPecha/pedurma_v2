པའི་ཁམས་ཀྱི་མཐོང་བ་དང་།      བསྒོམ་པས་སྤང་བར་བྱ་བའི་ཉོན་མོངས་པ་སྤངས་པའི་ཕྱིར་འདོད་པའི་ཁམས་སུ་མི་འོང་བས་སོ།    །དེ་ལྟར་ཡང་།    འདོད་པའི་རྣམ་པ་དྲུག་པ་དང་།    དགུ་པའི་ཡང་དག་ཟད་པ་ཡིས།    །ལན་ཅིག་ཕྱིར་ནི་འོང་བ་དང་།    །ཕྱིར་མི་འོང་བའི་གང་ཟག་འགྱུར།    །སྲིད་རྩེའི་ཐ་མར་ཟད་པ་ཡིས།    །དགྲ་བཅོམ་དེ་རྣམས་ལམ་ལ་གནས།    །དེ་ཡི་སྦྱོར་བ་ལ་གནས་བཞི།།དེ་ལ་ཞུགས་པ་ཞེས་ནི་བརྗོད།    །དགྲ་བཅོམ་མི་སློབ་གཞན་བདུན་སློབ།    །ཟད་པ་སློབ་པ་ཡིན་པས་སོ།    །ཞེས་གསུངས་པ་ཡིན་པས་སོ།      །འདིའི་དོན་ནི་འདོད་པའི་ཁམས་ཀྱི་ཉོན་མོངས་པའི་རྣམ་པ་དྲུག་པ་སྤངས་པས་ལན་ཅིག་ཕྱིར་འོང་བའོ།    །ཉོན་མོངས་པའི་རྣམ་པ་དགུ་པ་སྤངས་པས་ཕྱིར་མི་འོང་བར་འགྱུར་རོ༑    །འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ཀྱི་ཐ་མ་ཆུང་ངུའི་ཆུང་ངུ་རྣམ་པ་ཟད་པས་དགྲ་བཅོམ་པར་འགྱུར་རོ།        །ལན་ཅིག་ཕྱིར་འོང་བ་དང་།ཕྱིར་མི་འོང་བ་དེ་དག་བསྒོམ་པའི་ལམ་ལ་གནས་པའོ།    །དགྲ་བཅོམ་པ་ནི་མཐར་ཕྱིན་པའི་ལམ་ལ་གནས་པའོ།    །རྒྱུན་དུ་ཞུགས་པ་ལ་སོགས་པའི་འབྲས་བུའི་སྦྱོར་བ་ལ་གནས་པ་ལ་ནི་འབྲས་བུ་ལ་ཞུགས་པ་ཞེས་བྱའོ།      །གང་ཟག་བརྒྱད་པོ་རྣམས་ཀྱི་ནང་ནས་དགྲ་བཅོམ་པ་མི་སློབ་པ་སྟེ།    ཟག་པ་ཟད་པ་ལ་མི་སློབ་པས་སོ༑    །གང་ཟག་གཞན་བདུན་པོ་རྣམས་སློབ་པ་སྟེ།    སྒྲིབ་པ་ཟད་པ་ལ་སློབ་པས་སོ་ཞེས་པའོ།      །དེ་ལ་འདོད་པའི་ཁམས་ཀྱི་ཉོན་མོངས་པ་རྣམ་པ་དགུའི་གཉེན་པོ་སེམས་བསྐྱེད་པ་དགུའི་ནང་ནས་དང་པོ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྷན་ཅིག་ཏུ་གྱུར་པའོ།    །ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དེ་ཡང་གང་བྱང་ཆུབ་སེམས་དཔའི་ཆོས་ཉིད་ལ་གནས་པའི་བྱང་ཆུབ་སེམས་དཔའ་བྱང་ཆུབ་ཀྱི་སེམས་ལ་བརྟེན་ནས་སྙིང་རྗེ་སྔོན་དུ་བཏང་བའི་སེམས་ཀྱིས་སྡོམ་པ་ཐམས་ཅད་
[ བསྟན་འགྱུར།   དེབ།61-ལྡེབ།97 ]