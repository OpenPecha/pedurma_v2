གཉིད་དང་།    སྙོམ་པ་བསལ་བ་དང་།    འོང་བ་དང་།    འགྲོ་བ་དང་།འགྲེང་བ་དང་།    འདུག་པ་དང་།    གཉིད་ཀྱིས་ལོག་པ་དང་།    གཉིད་ཀྱིས་མ་ལོག་པ་དང་།    སྨྲ་བ་དང་།    མི་སྨྲ་བ་དང་།    ནང་དུ་ཡང་དག་པར་འཇོག་པ་ན་ཤེས་བཞིན་དུ་སྤྱོད་པ་ཡིན་ནོ།    །འདི་ཉིད་ནས་ཀྱང་།    ལུས་དང་སེམས་ཀྱི་གནས་སྐབས་ལ།    །ཡང་ནས་ཡང་དུ་ལྟ་བ་གང་།    །འདི་ཉིད་ཁོ་ན་མདོར་བསྡུས་ན།    །ཤེས་བཞིན་བསྲུང་བའི་མཚན་ཉིད་དོ།    །ཞེས་འཆད་པར་འགྱུར་རོ༑    །གང་གིས་འདི་དག་བསྲུང་བར་བྱ་བར་བསྟན་པ་འདི་དག་མེད་ན་ཉེས་པ་ཅི་ཞིག་ཡོད་ཅེ་ན།    ནད་ཀྱིས་ཞེས་བྱ་བ་ལ་སོགས་པ་གསུངས་ཏེ།    ནད་ཀྱིས་ནུས་པ་ཉམས་པའི་སྐྱེས་བུ་ཇི་ལྟ་བར་ལས་རྣམས་ཀུན་ལ་སྟེ།    འགྲོ་བ་དང་སྟོན་མོ་ལ་སོགས་པའི་ལས་རྣམས་ཀུན་ལ་ལས་སུ་རུང་བར་མི་འགྱུར་བ་དེ་བཞིན་དུ་དྲན་པ་དང་ཤེས་བཞིན་མེད་པའི་སེམས་ཀྱིས་བསམ་གཏན་དང་ཁ་ཏོན་ལ་སོགས་པའི་མཚན་ཉིད་དེ་ལས་རྣམས་ཀུན་ལའོ།    །འདི་དག་བསྡོམས་ནས་མེད་པའི་ཉེས་པ་བསྟན་ནས།    རེ་རེ་མེད་པར་བརྗོད་པའི་ཕྱིར།    ཤེས་བཞིན་མེད་པའི་ཞེས་བྱ་བ་ལ་སོགས་པ་གསུངས་ཏེ།    གང་ལ་ཤེས་བཞིན་ཡོད་པ་མ་ཡིན་པ་དེ་ནི་ཤེས་བཞིན་མེད་པ་སྟེ།    སེམས་ཅན་དེ་གང་ལ་ཡོད་པ་དེ་ལ་ཐོས་པ་དང་།བསམས་པ་དང་།    བསྒོམས་པ་ལས་བྱུང་བའི་ཤེས་རབ་ཀྱིས་དངོས་པོ་ཡོངས་སུ་ཤེས་ཀྱང་དྲན་པ་ལ་མི་གནས་སོ།    །དེ་དགེ་བ་ཐམས་ཅད་ཀྱི་རྩ་བ་ཡིན་ནོ།  །ཅི་དང་འདྲ་བ་ཞིག་ཅེ་ན།    ཇི་ལྟར་བུམ་པ་གློ་རྡོལ་དུ་ཁ་ནས་ཆུ་བླུགས་པ་འོག་ཏུ་འགྲོ་ཞིང་མི་གནས་པ་བཞིན་ནོ།    །གཞན་ཡང་འདི་མེད་པ་ཡི་སྐྱོན།    །ཐོས་ལྡན་ཞེས་བྱ་བ་ལ་སོགས་པ་གསུངས་ཏེ།    མང་བ་ནི་མང་དུ་ཐོས་པའོ།  །དེ་བཞིན་དུ་དད་པ་དང་ལྡན་པ་བརྩོན་པ་ལྷུར་ལེན་པ་སྟེ།    བསླབ་པ་ལ་གུས་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1174 ]