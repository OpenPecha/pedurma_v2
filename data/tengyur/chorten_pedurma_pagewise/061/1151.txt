པའམ༑    བསམ་པ་དམན་པའོ།    །འདི་ནི་ཚིག་བསྡུས་པ་སྟེ།    ཡི་ཆད་པ་མི་འབྱུང་བ་སྒྱིད་ལུག་པ་མི་འབྱུང་བ་ཞེས་བྱ་བའོ།    །སྨོས་ཅི་དགོས་ཞེས་བྱ་བ་ནི་དེ་བས་ཀྱང་ལྷག་པ་ཞེས་བྱ་བའོ།    །སྡུག་བསྔལ་བརྒྱ་ཕྲག་ནི་དལ་བ་བརྒྱ་ཕྲག་གམ།སྡུག་བསྔལ་བརྒྱ་ཕྲག་གིའོ།    །རྒྱུར་གྱུར་པ་གང་གིས་ཀྱང་ཞེས་པ་ནི་རང་གི་སེམས་ཀྱི་རྟོག་པ་སྟེ།      མི་རིགས་པ་ཡིན་ནོ་ཞེས་བྱ་བའི་དོན་ཏོ།    །ཇི་ལྟར་ན་མི་རིགས་པ་ཡིན་ཞེ་ན།    དོན་མེད་ཅེས་བྱ་བ་ལ་སོགས་པ་གསུངས་ཏེ།    དོན་མེད་ཅེས་བྱ་བ་ནི་འདིར་འཇིག་རྟེན་ཕ་རོལ་ལ་སོགས་པར་དག་པར་འགྱུར་བའི་དགོས་པ་གཞན་ཅུང་ཟད་ཀྱང་མེད་པའོ།    །དེ་ལྟ་ན་ཡང་དགྲའི་མཚོན་ཆ་ཡིས་རྨས་པའི་རྨ་བརླ་དང་།    སྙིང་ག་དང་།    དཔུང་པ་དང་།    ལག་པ་ལ་སོགས་པ་ལུས་ལ་རྒྱན་དང་ལྡན་པ་སྟེ།    རྒྱན་ཆ་བཞིན་དུ་ཡིད་དགའ་བས་འཆང་བར་བྱེད་ན།འདི་བདག་ལ་ཇི་ལྟར་མི་རིགས་ཤེ་ན།    དོན་ཆེན་ཞེས་བྱ་བ་ལ་སོགས་པ་གསུངས་ཏེ༑    དོན་ཆེན་ནི་འགྲོ་བ་ཐམས་ཅད་སངས་རྒྱས་ཉིད་དུ་སྒྲུབ་པ་སྟེ་སྒྲུབ་པར་བྱེད་པ་དེའི་དོན་དུའོ།    །བརྩོན་འགྲུས་བརྩམས་པ་ལ་ཅིའི་ཕྱིར་ཞེས་སྤོང་བར་བྱེད་པ་ཡིན་ནོ།    །མཆོག་ཏུ་དད་པའི་རྒྱུ་སྡུག་བསྔལ་དེ་འདྲ་བ་ནི་ཅི་བདག་ལ་རིགས་པ་ཉིད་མ་ཡིན་ནམ།    གང་འགྲོ་བའི་གདུང་སེལ་སྡུག་བསྔལ་ལ།དགའ་བ་འབའ་ཞིག་འདིར་བྱ་རིགས།    །ཞེས་བརྗོད་པར་འགྱུར་བའོ།    །གལ་ཏེ་དེ་ལྟར་བརྩོན་པར་བྱེད་པ་དེ་ལྟ་ཡིན་ན་ཡང་རང་གི་བདེ་བ་དང་མི་འགལ་བ་ཉིད་དུ་བརྩོན་པར་བྱ་བར་རིགས་པ་ཡིན་ནོ་ཞེ་ན།    འདིར་ཉ་པ་ཞེས་བྱ་བ་ལ་སོགས་པ་གསུངས་ཏེ།    རང་གི་ཆུང་མ་དང་བུ་ལ་སོགས་པ་དགང་བ་དང་གསོ་བ་ལ་སོགས་པ་བྱ་བ་ལ་སེམས་ཆགས་པའི་ཉ་པ་ནི་ཉའི་དགྲ་སྟེ།    ཉ་འཚེ་བ་ལ་ཡིད་ཆགས་པའོ།    །དགུན་གྱི་དུས་ཀྱི་མཚན་མོ་ཁ་བའི་ཚོགས་སྡུག་པར་འཇུག་པར་
[ བསྟན་འགྱུར།   དེབ།61-ལྡེབ།1153 ]