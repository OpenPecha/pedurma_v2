རབ་ཀྱི་སྐད་ཅིག་མ་གཅིག་ཀྱང་གཞན་དུ་བྱེད་མི་ནུས་ན།    སེམས་ཀྱི་སྐད་ཅིག་དུ་མ་གཞན་དུ་བྱེད་མི་ནུས་པ་ལྟ་སྨོས་ཀྱང་ཅི་དགོས་ཞེས་པའོ།    །སྤྱོད་ལམ་འཁྲུལ་པའི་བག་ཆགས་མེད་དོ་ཞེས་བྱ་བ་ནི་མཆོང་ཞིང་འགྲོ་བ་ལ་སོགས་པ་ལ་སོགས་་པའི་རང་བཞིན་ཅན་ནོ།    །ཉེ་བར་ལེན་པ་སྤངས་པའི་ཕྱིར་ཆོས་སྟོན་ཏོ་ཞེས་བྱ་བ་ནི་འདོད་པ་ཉེ་བར་ལེན་པ་དང་།    བདག་ཏུ་སྨྲ་བ་ཉེ་བར་ལེན་པ་དང་།ལྟ་བ་ཉེ་བར་ལེན་པ་དང་།    ཚུལ་ཁྲིམས་དང་།    བརྟུལ་ཞུགས་ཉེ་བར་ལེན་པ་སྤངས་པའི་ཆེད་དུའོ།    །དེ་ལས་འདོད་པ་ཉེ་བར་ལེན་པ་ནི་རྫས་སུམ་ཅུ་རྩ་བཞི་སྟེ།    འདོད་ཆགས་དང་།    ང་རྒྱལ་དང་།    ཁོང་ཁྲོ་དང་།    མ་རིག་པ་རྣམས་རེ་རེ་ལ་ཡང་བདེན་པ་བཞི་མཐོང་བས་སྤང་བར་བྱ་བ་དང་།      ་བསྒོམ་པས་སྤོང་བར་བྱ་བའི་དབྱེ་བས་རྣམ་པ་ལྔ་ལྔར་འགྱུར་བས་ཉི་ཤུ་དང་།      ཐེ་ཚོམ་ལ་བདེན་པ་བཞི་མཐོང་བས་སྤང་བར་བྱ་བ་རྣམ་པ་བཞི་དང་།    ངོ་ཚ་མེད་པ་དང་།    ཁྲེལ་མེད་པ་དང་།      ཕྲག་དོག་དང་།    སེར་སྣ་དང་།    རྒྱགས་པ་དང་།    འགྱོད་པ་དང་།    རྨུགས་པ་དང་།    གཉིད་དང་།    ཁོང་ཁྲོ་དང་།ཆགས་པ་ཞེས་བྱ་བའི་ཀུན་ནས་དཀྲིས་པ་བཅུ་སྟེ་སུམ་ཅུ་རྩ་བཞི་པའོ།    །བདག་ཏུ་སྨྲ་བ་ཉེ་བར་ལེན་པ་ནི་རྫས་སུམ་ཅུ་རྩ་བརྒྱད་དེ།    གཟུགས་སུ་གཏོགས་པའི་འདོད་ཆགས་དང་ང་རྒྱལ་དང་མ་རིག་པ་རེ་རེ་ལ་བདེན་པ་བཞི་མཐོང་བས་སྤང་བར་བྱ་བ་དང་།    བསྒོམ་པས་སྤང་བར་བྱ་བའི་དབྱེ་བས་རྣམ་པ་ལྔ་ལྔར་འགྱུར་བས་རྣམ་པ་བཅོ་ལྔ་ཡིན་ལ།    དེ་བཞིན་དུ་གཟུགས་མེད་པའི་ཁམས་སུ་ཡང་ཡིན་པས་སུམ་ཅུ་ཐམ་པར་འགྱུར་ལ།    གཟུགས་ཁམས་ཀྱི་ཐེ་ཚོམ་ལ་བདེན་པ་བཞི་མཐོང་བས་སྤོང་བར་བྱ་བ་ཡིན་པས་རྣམ་པ་བཞི་དང་།    གཟུགས་མེད་པའི་ཁམས་ཀྱི་ཐེ་ཚོམ་ལ་ཡང་བདེན་པ་བཞི་མཐོང་བས་སྤང་བར་བྱ་བའི་དབྱེ་བས་བཞི་
[ བསྟན་འགྱུར།  དབུ་མ།  ར  ༡༡༩   དེབ།61-ལྡེབ།860 ]