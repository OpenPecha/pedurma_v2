སྐུའི་རང་བཞིན་ཅན་ཡིན་པས་སོ།      །ཆོས་ཀྱི་སྐུ་ཡང་ཡོན་ཏན་རྣམས་དང་རོ་གཅིག་པའི་དེ་བཞིན་ཉིད་ཅེས་བྱ་སྟེ།    དེ་ལྟར་ཡང་འཕགས་པ་རྡོ་རྗེ་གཅོད་པ་ལས༑    གང་དག་ང་ལ་གཟུགས་སུ་མཐོང་།    །གང་དག་ང་ལ་སྒྲར་ཤེས་པ།    །ལོག་པར་སྤོང་བར་ཞུགས་པ་སྟེ།    །སྐྱེ་བོ་དེ་དག་ང་མི་མཐོང་།    །སངས་རྒྱས་རྣམས་ནི་ཆོས་ཉིད་ལྟ།    །འདྲེན་པ་རྣམས་ནི་ཆོས་ཀྱི་སྐུ།    །ཆོས་ཉིད་རིག་པར་བྱ་མིན་པས།    །དེས་ནི་རྣམ་པར་ཤེས་མི་ནུས།    །ཞེས་གསུངས་ཏེ།    འདིའི་དོན་ནི་གང་གཟུགས་ཀྱི་སྐུ་མཐོང་བ་ཙམ་གྱིས་སམ།    སྒྲ་རྗེས་སུ་མཐོང་བ་ཙམ་གྱིས་ཁོ་བོས་དེ་བཞིན་གཤེགས་པ་མཐོང་ངོ་།      །ཤེས་སོ་སྙམ་དུ་སེམས་ཅན་དེ་རྣམས་ནི་སངས་རྒྱས་མཐོང་བ་ལ་གེགས་བྱེད་པའི་ལས་ཀྱི་སྒྲིབ་པ་སྤོང་བའི་དོན་དུ་ལོག་པར་ཞུགས་པ་ཡིན་ཏེ་དེ་ཉིད་ལས་གུས་པར་ཞུགས་པས་དེ་རྣམས་ཀྱིས་ང་མཐོང་བ་མ་ཡིན་ཞིང་ཕྱིས་ཀྱང་མཐོང་བར་མི་འགྱུར་བའོ།    །གལ་ཏེ་གཟུགས་ཀྱི་སྐུ་མཐོང་བ་ཙམ་གྱིས་སངས་རྒྱས་མཐོང་བར་མི་འགྱུར་གྱི།    འདི་དེ་མཐོང་བ་དང་རྗེས་སུ་མཐུན་པ་ཡིན་ནོ་སྙམ་དུ་སེམས་ན།    དེའི་ཚེ་ང་མཐོང་བར་འགྱུར་བ་ཡིན་གྱི་གང་གི་ཚེ་མ་མཐོང་བ་མངོན་པར་ཞེན་པ་ཡོད་ན་ནི་དེའི་ཚེ་ཇི་ལྟར་མཐོང་བར་འགྱུར་རོ།    །དེའི་ཆོས་ཉིད་མཐོང་བ་གང་ཡིན་པ་དེ་ཉིད་སངས་རྒྱས་མཐོང་བ་ཡིན་ཏེ།    དེ་དེ་དང་རོ་གཅིག་པ་ཡིན་པས་སོ།      །ཆོས་ཀྱི་སྐུའི་རང་བཞིན་ཆོས་ཉིད་དེ་ཡང་གཟུགས་མཐོང་བ་དང་།    སྒྲ་ཐོས་པ་ཙམ་གྱིས་སོ་སོའི་སྐྱེ་བོས་ཁོང་དུ་ཆུད་པར་མི་ནུས་སོ།    །དོན་དམ་པར་ནི་ཡོངས་སུ་དག་པས་ཀྱང་མ་ཡིན་ན་ཤེས་པ་དང་ཤེས་བྱ་དག་ནུབ་པར་འགྱུར་བས་སོ།    །དེས་ན།    སངས་རྒྱས་རྣམས་ནི་ཆོས་ཉིད་ལྟ།    །ཞེས་བྱ་བ་གསུངས་ཏེ།    ཆོས་ཐམས་ཅད་མ་མཐོང་བ་ཉིད་ཀྱང་སངས་རྒྱས་མཐོང་བའོ།        །དེ་ཉིད་ཀྱི་ཕྱིར་གཞན་ལས་ཀྱང་།
[ བསྟན་འགྱུར།  དབུ་མ།  ར  ༡༡༩   དེབ།61-ལྡེབ།810 ]