ཡིན་ནོ་ཞེ་ན།    གལ་ཏེ་དེ་ལྟ་ཡིན་ན་ཡོངས་སུ་འགྱུར་བ་དང་།      གསལ་བའི་གནས་སྐབས་ཀྱང་མེད་ན་ཇི་ལྟར་སྐྱེད།      ཡོངས་སུ་འགྱུར་བ་དང་གསལ་བའི་གནས་སྐབས་དེ་དེའི་རང་བཞིན་ཡིན་ན་དེ་ཡང་སྐྱེ་བར་ཐལ་བར་འགྱུར་རོ།    །ཐ་དད་པ་ཡིན་ན་འབྲེལ་པ་མེད་པ་དང་།    འབྲེལ་པ་བརྟགས་པ་ཡིན་ན་ཡང་ཐུག་པ་མེད་པར་འགྱུར་ཏེ།    འོག་ནས་རྒྱས་པར་གཙོ་བོ་འགེགས་པར་འགྱུར་རོ།    །འོ་ན་དེ་ལྟར་ན་ཡང་བདག་ལ་ཡང་ཉེས་པ་འདི་མེད་པ་ཉིད་དེ།    དེ་ལ་ནི་བདག་ཅག་སྐྱེ་བར་མི་འདོད་དེ།    དེ་ནི་དུས་ཐམས་ཅད་དུ་རྟག་པའི་རང་བཞིན་སྐྱེ་བ་མེད་པ་ཁོ་ནའོ་ཞེ་ན།      དེ་ལྟར་འདོད་དུ་ཆུག་ན་ཡང་འདི་ནི་རྣམ་པ་ཐམས་ཅད་དུ་བོང་བུའི་རྭ་དང་འདྲ་བ་ཉིད་ཡིན་ཏེ།    སྐྱེ་བ་མེད་པའི་ཕྱིར་རོ།    །དེ་བས་ན་འདི་ལ།    མ་སྐྱེས་པར་ནི་དེ་མེད་ན།    །དེ་ཚེ་སྐྱེ་བར་འདོད་པ་གང་།།ཞེས་བྱ་བའི་ཉེས་པ་ལྡོག་པར་མི་འགྱུར་རོ།    །ཡོད་ན་ཡང་འདི་ལ་བདག་ཉིད་ལ་ཡང་རང་དབང་ཉིད་མེད་དོ།      །དེ་ཡང་གཙོ་བོས་གཏད་པའི་ཡུལ་ཉིད་ལ་ལོངས་སྤྱོད་པ་ཡིན་ན།      དེའི་ཚེ་ཡང་ལུས་ལ་ལོངས་སྤྱོད་པ་ལས་སྔར་འདི་ལ་ལོངས་སྤྱོད་པ་པོ་ཉིད་མེད་དོ།      །ཕྱིས་སྐྱེས་པ་ཡང་དེའི་རང་བཞིན་ཉིད་ཡིན་ཏེ།གཞན་དུ་ན་དེའི་ལོངས་སྤྱོད་པ་པོ་ཉིད་མི་རིགས་པའི་ཕྱིར་རོ།    །དེ་སྐྱེ་བ་ན་ཡང་དེ་ཡང་ཡིན་པའི་ཕྱིར་ཇི་ལྟར་ན་བདག་ལ་སྐྱེ་བར་མི་འདོད།      ཡང་དེ་ཉིད།མ་སྐྱེས་པར་ནི་དེ་མེད་ན།    །དེ་ཚེ་སྐྱེ་བར་འདོད་པ་གང་།    །ཞེས་བྱ་བ་འདི་འཐོབ་པོ།    །འདིར་གཞན་ཡང་སུན་དབྱུང་བ་གསུངས་པ།    ཡུལ་ལ་རྟག་ཏུ་་གཡེངས་འགྱུར་བས།    །ཞེས་བྱ་བ་ལ།  གང་གི་ཚེ་འདི་གཙོ་བོས་གཏད་པའི་ཡུལ་ལ་ལོངས་སྤྱོད་པའི་ཕྱིར་འཇུག་པ་ཡིན་ནོ་ཞེས་འདོད་ན།    དེའི་ཚེ་སྔར་འཇུག་པ་མེད་པས་ཕྱིས་ཀྱང་འཇུག་པར་མི་རིགས་སོ།    །ཇི་སྟེ་བརྒྱ་ལ་འཇུག་གོ་
[ བསྟན་འགྱུར།   དེབ།61-ལྡེབ།1229 ]