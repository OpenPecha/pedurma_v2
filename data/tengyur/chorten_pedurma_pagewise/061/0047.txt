བསླབ་པ་གཅིག་ཀྱང་ཉམས་པ་མེད་པའི་ཕྱིར་མི་དམའ་བའོ།    །མི་དགེ་བ་དང་མ་འདྲེས་པས་མ་འདྲེས་པའོ།    །སྲིད་པའི་ལོངས་སྤྱོད་ཀྱི་དོན་དུ་ཡོངས་སུ་མ་བསྔོས་པས་མ་སྦགས་པའོ།    །དེ་ལྟ་བུ་དང་ལྡན་པའི་ཚུལ་ཁྲིམས་ནི་ཚོགས་ཀྱི་ལམ་གྱིས་བསྡུས་པའོ།    །དེ་ཡང་སློབ་དཔོན་དཔའ་བོས།    ལུས་དང་ངག་ལས་ཡིད་ལས་སྡོམ་པ་གང་།    །མདོར་ན་འདིར་ནི་ཚུལ་ཁྲིམས་ཡིན་པར་གསུངས།    །འདི་ལ་གནས་པའི་འགྲོ་ལ་ཕན་དོན་དུ།    །བསམ་པའི་ཁྱད་པར་འབྲས་བུ་བཅས་པར་འགྱུར༑    །ཞེས་གསུངས་སོ།    །འདིས་ནི་ཚུལ་ཁྲིམས་བྱང་ཆུབ་ཀྱི་ཚོགས་སུ་བསྟན་ནོ།    །རྣམ་པར་རྟོག་པའི་ཉེ་བར་གནོད་པའི་གཉེན་པོར་མིག་ལ་སོགས་པའི་དབང་པོ་སྦས་པའི་སྒོ་ཉིད་བསྟན་ནོ།    །རྟེན་ལས་སུ་མི་རུང་བའི་གཉེན་པོར་ཟས་ཚོད་ཟིན་པ་ཉིད་དོ།    །འདི་ལྟར་ཟས་ཉུང་བར་ཟོས་ན་རྟེན་ཉམ་ཆུང་བས་སྤྲོ་བ་མེད་པ་དང་།    ཟས་ལྷག་པར་ཟོས་ན་གཉིད་ལ་སོགས་པའི་སྐྱོན་ཀུན་དུ་སྤྱོད་པ་ལ་རྟེན་ལས་སུ་མི་རུང་བ་ཉིད་དོ།    །དེས་ན་རྟེན་ལས་སུ་མི་རུང་བའི་གནོད་པའི་གཉེན་པོ་ཟས་ཚོད་ཟིན་པར་བསྟན་ཏོ།    །མངོན་པར་མི་བརྩོན་པའི་གཉེན་པོར་ནམ་གྱི་ཆ་སྟོད་ཆ་སྨད་ལ་གཉིད་མི་ལོག་པར་བསྟན་ནོ།    །འགྱོད་པའི་ཉེ་བར་གནོད་པའི་གཉེན་པོར་ཤེས་བཞིན་ལ་གནས་པར་བསྟན་ནོ།      །དེ་ལ་སེམས་བསྐྱེད་པ་དང་པོ་ན་དྲན་པ་ཉེ་བར་གཞག་པ་བསྒོམས་ལ།    གཉིས་པ་ན་ཡང་དག་པར་སྤོང་བ།    གསུམ་པ་ན་རྫུ་འཕྲུལ་གྱི་རྐང་པའོ།      །དེ་ཡང་དྲན་པའི་སྟོབས་ཀྱིས་ཉེ་བར་གནས་པས་དྲན་པ་ཉེ་བར་གཞག་པའམ།      ཡང་ན་འདིས་དྲན་པ་ཉེ་བར་གནས་པས་དྲན་པ་ཉེ་བར་གཞག་པའོ།    །དེ་ལ་དྲན་པ་ཉེ་བར་གཞག་པ་ལ་རྣམ་གཞག་ལྔ་སྟེ།    དམིགས་པ་དང་།    ངོ་བོ་དང་།    གྲོགས་དང་།    བསྒོམ་པ་དང་།    བསྒོམས་པའི་འབྲས་བུའོ།    །དེ་ལ་དམིགས་པ་ནི་
[ བསྟན་འགྱུར།   དེབ།61-ལྡེབ།47 ]