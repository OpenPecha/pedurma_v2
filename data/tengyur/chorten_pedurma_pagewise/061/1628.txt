དང་སྤྲོ་བའི་རྒྱུ་རྣམས་ཀྱིས་ཏེ།    འཐབ་པའི་རྒྱུ་རྣམས་ཀྱིས་ནི་རྩོད་པའི་རྒྱུ་རྣམས་ཀྱིས་སོ།    །སྤྲོ་བའི་རྒྱུ་རྣམས་ཀྱིས་ཏེ།    དགའ་བའི་རྒྱུ་རྣམས་ཀྱིས་ཡིན་ལ།    ཇི་ལྟར་རིགས་པར་སྦྱར་བར་བྱའོ།    །དེ་ལྟ་བས་ན་དོན་དམ་པའི་དེ་ཁོ་ན་ཉིད་ཀུན་རྫོབ་ཉིད་ཀྱིས་དངོས་པོའི་རང་བཞིན་ལ་བདེན་པ་ཉིད་དུ་མངོན་པར་ཞེན་པ་རྣམས་འདི་དག་ཐམས་ཅད་འདོད་པར་བྱེད་དེ།    དོན་དམ་པར་རྟོག་པ་རྣམས་ཀྱིས་ནི་མ་ཡིན་ནོ།    །དེ་སྐད་དུ་ཡང་།    འདི་རྙེད་ཁོ་ན་ཤེས་པར་བྱ་སྟེ།འདི་ལྟ་སྟེ།    ཀུན་རྫོབ་དང་དོན་དམ་པའོ།    །དེ་ཡང་བཅོམ་ལྡན་འདས་ཀྱིས་སྟོང་པ་ཉིད་དུ་ལེགས་པར་གཟིགས།    ལེགས་པར་མཁྱེན།    ལེགས་པར་མངོན་སུམ་དུ་མཛད་པ་ཡིན་ཏེ།    དེའི་ཕྱིར་ཐམས་ཅད་མཁྱེན་པ་ཞེས་བརྗོད་དོ།    །དེ་ལ་ཀུན་རྫོབ་ནི་འཇིག་རྟེན་པའི་སྤྱོད་པ་ཡིན་ལ།    དེ་བཞིན་གཤེགས་པས་གཟིགས་པ་གང་ཞིག་ནི་ཡང་དོན་དམ་པར་ཡིན་ཏེ།    དེ་ནི་བརྗོད་དུ་མེད་པ་ཤེས་པར་བྱ་བ་མ་ཡིན་པ་དང་།    རྣམ་པར་ཤེས་པར་བྱ་བ་མ་ཡིན་པ་དང་།བསྟན་པ་མ་ཡིན་པ་དང་།    རབ་ཏུ་བསྟན་པར་བྱ་བ་མ་ཡིན་པ་ཡིན་ཏེ།    ཇི་སྲིད་དུ་བྱ་བ་མ་ཡིན་པ་དང་བྱེད་པ་མ་ཡིན་པ་ནས།    རྙེད་པ་མ་ཡིན་མི་རྙེད་པ་མ་ཡིན།    བདེ་བ་མ་ཡིན།    སྡུག་བསྔལ་མ་ཡིན།    གྲགས་པ་མ་ཡིན།    མ་གྲགས་པ་མ་ཡིན།    གཟུགས་ཅན་མ་ཡིན།    གཟུགས་ཅན་མ་ཡིན་པ་མ་ཡིན་ནོ་ཞེས་པ་ལ་སོགས་པའོ།    །དེ་ལ་རྒྱལ་བས་འགྲོ་བའི་དབང་བྱས་ནས།    །འཇིག་རྟེན་ལ་ནི་ཕན་ཕྱིར་ཀུན་རྫོབ་བསྟན།      །གང་གིས་འགྲོ་བ་བདེ་གཤེགས་ལ་བསྙེན་ཏེ།    །བདེ་བའི་ཆེད་དུ་དང་བ་སྐྱེ་བར་འགྱུར།    །མི་ཡི་སེང་གེས་ཀུན་རྫོབ་བཅས་པ་ཡི།    །སེམས་ཅན་གྱུར་པ་འགྲོ་བ་དྲུག་ཏུ་གསུངས།    །དམྱལ་བ་དུད་འགྲོ་དེ་བཞིན་ཡི་དྭགས་དང་།    །ལྷ་མིན་མི་དང་ལྷ་ཡི་ཚོགས་རྣམས་དང་།།
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1630 ]