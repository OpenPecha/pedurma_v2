མཐོང་བའི་ལམ་ནི་བྱང་ཆུབ་ཀྱི་ཡན་ལག་གི་རང་བཞིན་ཅན་ཞེས་ཀྱང་བྱ་སྟེ།འདི་ལྟར་བྱང་ཆུབ་ནི་དེ་ཁོ་ན་ཉིད་མངོན་པར་རྟོགས་པའི་རྟོག་པ་མེད་པའི་ཡེ་ཤེས་མཐོང་ལམ་གྱི་བདག་ཉིད་ཅན་ནོ།    །དྲན་པ་ལ་སོགས་པ་དྲུག་གི་བྱང་ཆུབ་དང་རྗེས་སུ་མཐུན་པ་ཡིན་པས་བྱང་ཆུབ་ཀྱི་ཡན་ལག་གོ།    །ཆོས་རབ་ཏུ་འབྱེད་པ་ནི་བྱང་ཆུབ་ཀྱི་བདག་ཉིད་ཅན་ཡིན་པས་བྱང་ཆུབ་ཀྱང་ཡིན་ལ་དྲན་པ་ལ་སོགས་པའི་གྲོགས་སུ་གྱུར་པ་ཡིན་པས་ཡན་ལག་ཀྱང་ཡིན་པའི་ཕྱིར་བྱང་ཆུབ་ཀྱི་ཡན་ལག་བདུན་ཞེས་བྱའོ།    །གཞན་དག་ནི་བར་ཆད་མེད་པའི་ལམ་གྱིས་བསྡུས་པའི་ཆོས་རབ་ཏུ་འབྱེད་པ་ལ་བྱང་ཆུབ་ཀྱི་ཡན་ལག་ཅེས་བརྗོད་ལ།    རྣམ་པར་གྲོལ་བས་བསྡུས་པ་ལ་བྱང་ཆུབ་ཅེས་བརྗོད་དོ།    །དེ་ལ་བྱང་ཆུབ་ཀྱི་ཡན་ལག་རྣམས་ལ་རྣམ་གཞག་ལྔ་སྟེ།    དམིགས་པ་དང་།    ངོ་བོ་དང་།    གྲོགས་དང་།བསྒོམ་པ་དང་།    བསྒོམས་པའི་འབྲས་བུའི་དབྱེ་བས་སོ།    །དེ་ལ་དམིགས་པ་ནི་འཕགས་པའི་བདེན་པ་བཞི་པོ་འདི་དག་གི་དེ་ཁོ་ན་ཉིད་དེ་དོན་དམ་པ་ཡིན་ནོ་ཞེས་པའི་ཐ་ཚིག་གོ།    །ངོ་བོ་ནི་དྲན་པ་དང་།      ཆོས་རྣམ་པར་འབྱེད་པ་དང་།བརྩོན་འགྲུས་དང་།      དགའ་བ་དང་།    ཤིན་ཏུ་སྦྱངས་པ་དང་།    ཏིང་ངེ་འཛིན་དང་།    བཏང་སྙོམས་སོ།    །དེ་ལ་བྱང་ཆུབ་ཀྱི་རྟེན་གྱི་ཡན་ལག་དྲན་པ་སྟེ༑    དྲན་པའི་སྟོབས་ཀྱིས་དམིགས་པ་དེ་ལ་ཡེངས་པར་མི་འགྱུར་བས་སོ།    །ངོ་བོ་ཉིད་ཀྱི་ཡན་ལག་ནི་ཆོས་རྣམ་པར་འབྱེད་པ་སྟེ།    བྱང་ཆུབ་ཤེས་རབ་ཀྱི་ངོ་བོ་ཉིད་ཡིན་པས་སོ།        །བརྩོན་འགྲུས་ནི་ངེས་པར་འབྱུང་བའི་ཡན་ལག་སྟེ།  བརྩོན་འགྲུས་ཀྱིས་སོ་སོ་སྐྱེ་བོའི་ས་ལས་འདའ་བར་བྱེད་པས་སོ།    །དགའ་བ་ནི་ཕན་ཡོན་གྱི་ཡན་ལག་སྟེ།    དེས་ལུས་དང་སེམས་རྗེས་སུ་འཛིན་པས་སོ།    །ཤིན་ཏུ་སྦྱངས་པ་དང་།      ཏིང་ངེ་འཛིན་དང་།    བཏང་སྙོམས་ནི་ཀུན་ནས་ཉོན་
[ བསྟན་འགྱུར།   དེབ།61-ལྡེབ།89 ]