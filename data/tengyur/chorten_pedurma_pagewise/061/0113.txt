བརྒྱད་ནི་ཕྱིས་འཆད་པར་འགྱུར་རོ།    །དེ་ཡང་ལམ་ཆེན་པོ་ལྟ་བུ་སྟེ།    འཕགས་པའི་གང་ཟག་ཐམས་ཅད་གཤེགས་ཤིང་རྗེས་སུ་གཤེགས་པས་སོ།    །སེམས་བསྐྱེད་པ་བཞི་པ་ནི་ཞི་གནས་དང་།    ལྷག་མཐོང་དང་ལྷན་ཅིག་ཏུ་གྱུར་པའོ།    །དེ་ལ་རྣམ་པ་དགུ་དང་ལྡན་པའི་སེམས་གནས་པ་གང་ཡིན་པ་དེ་ཞི་གནས་སོ།    །དེ་ལ་རྣམ་པ་དགུ་ནི་ནང་ཉིད་དུ་སེམས་འཇོག་པ་དང་།        རྒྱུན་དུ་འཇོག་པ་དང་།བླན་ནས་འཇོག་པ་དང་།    ཉེ་བར་འཇོག་པ་དང་།    འདུལ་བར་བྱེད་པ་དང་།    ཞི་བར་བྱེད་པ་དང་།    རྣམ་པར་ཞི་བར་བྱེད་པ་དང་།    རྩེ་གཅིག་ཏུ་བྱེད་པ་དང་།    མཉམ་པར་འཇོག་པའོ།    །དེ་ལ་ནང་ཉིད་དུ་སེམས་འཇོག་པ་ནི་ཕྱི་རོལ་གྱི་དོན་གྱི་དམིགས་པ་ལས་སེམས་བཀུག་སྟེ།    ནང་གི་བདག་ཉིད་དུ་སེམས་ཉེ་བར་འཆིང་བ་གང་ཡིན་པའོ།    །རྒྱུན་ཏུ་འཇོག་པ་ནི་གཡོ་བ་དང་རིགས་པའི་སེམས་ཉེ་བར་བཅིངས་པ་དེ་ཉིད་དམིགས་པ་དེ་ཁོ་ན་ལ་རྒྱུན་དུ་སྦྱོར་བས་ཕྲ་མོར་བྱེད་པས་མངོན་པར་སྡུད་པའོ།    །བླན་ནས་འཇོག་པ་ནི་སེམས་དེ་ཉིད་དྲན་པ་ཉམས་པས་ཕྱི་རོལ་ལ་རྣམ་པར་གཡེངས་པ་སླར་སྡུད་པའོ།    །ཉེ་བར་འཇོག་པ་ནི་དང་པོ་ཉིད་ནས་དྲན་པས་སེམས་ཕྱི་རོལ་དུ་མི་འཕྲོ་བར་ནང་དུ་འཇོག་པ་གང་ཡིན་པའོ།    །འདུལ་བར་བྱེད་པ་ནི་དང་པོ་ཉིད་དུ་རྣམ་པར་གཡེང་བའི་རྒྱུ་མཚན་གཟུགས་ལ་སོགས་པ་ལ་སྡུག་བསྔལ་བའི་འདུ་ཤེས་བསྐྱེད་པའི་སྒོ་ནས་འཕྲོ་བར་མི་བྱེད་པ་གང་ཡིན་པའོ།    །ཞི་བར་བྱེད་པ་ནི་སེམས་འཁྲུག་པར་བྱེད་པའི་རྣམ་པར་རྟོག་པ་ལ་སོགས་པ་ཉེ་བའི་ཉོན་མོངས་པ་ལ་སྡུག་བསྔལ་བར་མཐོང་བས་རབ་ཏུ་འཕྲོ་བར་མི་བྱེད་པ་གང་ཡིན་པའོ།    །རྣམ་པར་ཞི་བར་བྱེད་པ་ནི་དྲན་པ་ཉམས་པས་རྣམ་པར་རྟོག་པ་ལ་སོགས་པ་མངོན་དུ་རྒྱུ་བར་གྱུར་ན་དེ་ཞི་བར་བྱེད་པ་གང་ཡིན་པའོ།    །རྩེ་གཅིག་ཏུ་བྱེད་པ་ནི་མངོན་པར་འདུ་བྱེད་
[ བསྟན་འགྱུར།   དེབ།61-ལྡེབ།113 ]