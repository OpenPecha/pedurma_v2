བཏགས་པར་ཡོད་པའི་རྒྱུར་གྱུར་པ་དགག་པར་བྱ་བའི་ཕྱིར།    གང་ཡང་ཞེས་བྱ་བ་ལ་སོགས་པ་གསུངས་ཏེ།    དེ་ཡང་ཞེས་བྱ་བ་ནི་དངོས་པོར་བཏགས་པར་ཡོད་པའི་རྒྱུ་མཚན་དུ་གྱུར་པ་ཡང་ངོ་།      །ཅུང་ཟད་ཡོད་མིན་ན་ཞེས་བྱ་བ་ནི་དེ་ལ་སྒྲུབ་པར་བྱེད་པ་མེད་པ་དང་།      གནོད་པར་བྱེད་པ་ཡོད་པས་སོ།      །ཀུན་རྫོབ་ཀྱི་རྒྱུར་ནི་གང་ཞིག་འགྱུར་ཞེས་བྱ་བ་ནི་སེམས་ཙམ་དུ་སྨྲ་བས་ཁས་བླངས་པའི་དངོས་པོར་བཏགས་པར་ཡོད་པའི་རྒྱུར་གྱུར་པའི་གཞན་དབང་མེད་པས་སྔོན་པོ་དང་སེར་པོ་ལ་སོགས་པ་རྣམ་པར་རྟོག་པ་རྣམས་ལ་རྒྱུ་ཅི་ཡོད་དེ།གཞན་དབང་ལས་མ་གཏོགས་པའི་རྒྱུར་གྱུར་པ་ཅུང་ཟད་ཀྱང་ཡོད་པ་མ་ཡིན་ནོ་ཞེས་པའི་དོན་ཏོ།    །དེས་ན་སེམས་ཙམ་དུ་སྨྲ་བ་རྣམས་ལ་ཀུན་རྫོབ་ཀྱི་བདེན་པ་རྒྱུན་འཆད་པར་འགྱུར་བའོ།    །དེ་འགྲེལ་པས་བསྟན་པར་བྱ་བའི་ཕྱིར།    ཀུན་རྫོབ་རྣམས་ལ་ཞེས་བྱ་བ་ལ་སོགས་པ་གསུངས་ཏེ།    རྒྱུ་གང་ཡིན་པས་ཞེས་བྱ་བ་ནི་གཞན་གྱི་དབང་སྟེ།    གཞན་དབང་རྣམས་ལ་རྟོག་པ་ཐམས་ཅད་ཀྱི་རྒྱུ་ཉིད་དུ་ཁས་བླངས་པའི་ཕྱིར་རོ།    །འདི་ལ་ཞེས་བྱ་བ་ནི་སེམས་ཙམ་དུ་སྨྲ་བ་རྣམས་ལའོ།།ཡོད་པ་མ་ཡིན་པས་ཞེས་བྱ་བ་ནི་གཞན་དབང་མེད་པས་སོ།    །ཀྱེ་མ་ཀྱི་ཧུད་ཅེས་བྱ་བ་ནི་ཤིན་ཏུ་ཉམ་ཐག་པའོ།      །རྫས་ལ་ཆགས་པ་ཡིས་ཞེས་བྱ་བ་ནི་གཞན་དབང་གི་མཚན་ཉིད་ཅན་གྱི་རྫས་ལ་ཆགས་པས་སོ།    །གཞན་གྱི་ལྟར་ན་ཞེས་བྱ་བ་ནི་སེམས་ཙམ་དུ་སྨྲ་བ་རྣམས་ཀྱི་ལྟར་ནའོ།    །རྣམ་གཞག་ཀུན་ཞེས་བྱ་བ་ནི་འདུག་ཤིག་སོང་ཤིག་བྱོས་ཤིག་ཅེས་བྱ་བ་ལ་སོགས་པའོ།    །བརླག་ཅེས་བྱ་བ་ནི་རྣམ་པར་རྟོག་པའི་རྒྱུར་གྱུར་པའི་གཞན་གྱི་དབང་མེད་པས་སོ།    །དེ་འགྲེལ་པས་བསྟན་པར་བྱ་བའི་ཕྱིར།    ཤེས་རབ་མེད་པས་ཞེས་བྱ་བ་ལ་སོགས་པ་གསུངས་ཏེ།རྫས་ཆ་ཤས་ཙམ་ལ་ཆགས་པའི་སྒོ་ནས་ཞེས་བྱ་བ་ནི་གཞན་དབང་ཙམ་གྱི་ཆ་ཤས་
[ བསྟན་འགྱུར།   དེབ།61-ལྡེབ།483 ]