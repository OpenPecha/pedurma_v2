པ་མ་ཡིན་ཏེ།    དངོས་པོའི་རྣམ་པར་རྟོག་པ་ཉིད་རྣམ་པར་རྟོག་པ་མཐའ་དག་གི་རྒྱུ་ཡིན་པའི་ཕྱིར་དེ་བཀག་པ་ན་འདི་རྣམས་ཐམས་ཅད་ཉིད་དགག་པ་གཅིག་གིས་བསལ་བ་ཡིན་ནོ།      །དེའི་ཕྱིར་ཡོད་པ་དང་།      ཡོད་པ་མ་ཡིན་པ་དང་།ཡོད་པ་དང་མེད་པ་གཉི་ག་དང་།    གཉི་གའི་བདག་ཉིད་ཀྱང་མ་ཡིན་པ་ལ་ཅུང་ཟད་ཀྱང་མངོན་པར་ཞེན་པའི་ཡུལ་དུ་བརྟག་པར་མི་བྱའོ།    །དེ་འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་གསུངས་པ།    རབ་འབྱོར་གྱིས་སྨྲས་པ།    ཚེ་དང་ལྡན་པ་ཤ་ར་དྭ་ཏིའི་བུ་འདི་ལ་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོ་ཐབས་མི་མཁས་པས་གཟུགས་སྟོང་པའོ་ཞེས་ཡང་དག་པར་ཤེས་པ་ནི་ཞེན་པའོ།    །ཚོར་བ་སྟོང་པའོ་ཞེས་ཡང་དག་པར་ཤེས་ན་ཞེན་པའོ།།འདུ་ཤེས་སྟོང་པའོ་ཞེས་ཡང་དག་པར་ཤེས་ན་ཞེན་པའོ།    །འདུ་བྱེད་སྟོང་པའོ་ཞེས་ཡང་དག་པར་ཤེས་ན་ཞེན་པའོ།    །རྣམ་པར་ཤེས་པ་སྟོང་པའོ་ཞེས་ཡང་དག་པར་ཤེས་ན་ཞེན་པའོ།      །དེ་བཞིན་དུ་མིག་དང་།    རྣ་བ་དང་།      སྣ་དང་།ལྕེ་དང་།    ལུས་དང་།    ཇི་སྲིད་དུ་ཆོས་ཀྱི་བར་དུ་སྟོང་པའོ་ཞེས་ཡང་དག་པར་ཤེས་ན་ཞེན་པའོ་ཞེས་རྒྱས་པར་རོ།    །ཇི་སྐད་དུ་ཡང་།    ཀུན་རྟོག་ཐམས་ཅད་སྤང་བའི་ཕྱིར།    །སྟོང་ཉིད་བདུད་རྩི་སྟོན་མཛད་ལ།    །གང་ཞིག་དེ་ལ་ཞེན་གྱུར་ན།    །དེ་ཉིད་ཁྱེད་ཀྱིས་ཤིན་ཏུ་སྨད།    །ཅེས་གསུངས་པ་ཡིན་ནོ།    །ཡོད་མིན་མེད་མིན་ཡོད་མེད་མིན།    །གཉིས་ཀྱི་བདག་ཉིད་དུ་ཡང་མེད།    །མཐའ་བཞི་དག་ལས་ངེས་གྲོལ་བ།    །དེ་ཉིད་དབུ་མར་མཁས་རྣམས་བཞེད།    །ཅེས་སོ༑    །དེ་ལྟར་མཐའ་བཞི་ལས་གྲོལ་བ་གདོད་མ་ནས་ཞི་བ་མ་སྐྱེས་པ་མ་འགགས་པ་རྟག་པ་དང་ཆད་པ་མེད་པ་ལ་སོགས་པའི་རང་བཞིན་གྱིས་སྤྲོས་པ་དང་བྲལ་བའི་ཕྱིར་ནམ་མཁའ་བཞིན་དུ་ཆགས་པ་མེད་པ་གནས་མེད་པར་འགྲོ་བ་
[ བསྟན་འགྱུར།   དེབ།61-ལྡེབ།1409 ]