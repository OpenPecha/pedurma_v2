པ་དེ་དག་ཀུན།    །བློ་ཡིས་བླངས་ནས་ཐུབ་པ་སྐྱེས་ཀྱི་མཆོག    །སྲས་དང་བཅས་པ་རྣམས་ལ་ལེགས་པར་དབུལ།    །ཞེས་པ་གོང་མ་ཐམས་ཅད་ལ་སྦྱར་བར་བྱའོ།།སྨན་གྱི་རྣམ་པ་ནི་སྨན་གྱི་བྱེ་བྲག་གོ།    །དང་བ་ཡིད་དུ་འོང་བ་ཞེས་བྱ་བ་ནི་རིན་པོ་ཆེའི་ཁྱད་པར་རོ།    །ས་འཛིན་ནི་རི་བོའོ།    །རིན་ཆེན་རང་བཞིན་ནི་རིན་པོ་ཆེའི་རིའོ།    །དབེན་ཞིང་ཉམས་དགའ་ཞེས་པ་ནི་ཡིད་འཕྲོག་ཅིང་དབེན་པ་སྟེ་རྗེས་སུ་མཐུན་པ་ཞེས་པའི་དོན་ཏོ།    །མེ་ཏོག་མཛེས་རྒྱན་འབར་བ་ཞེས་བྱ་བ་ནི།མཛེས་པའི་མེ་ཏོག་ཉིད་རྒྱན་ཡིན་ཏེ།    བརྒྱན་པ་དེ་ཉིད་ཀྱིས་འབར་བ་སྟེ་ཤིན་ཏུ་ལྷག་གེ་བའོ།    །འབྲས་བཟང་ཡལ་ག་དུད་པ་དང་།    །ཞེས་པ་ལ།    བཟང་བ་ནི་མཛེས་པ་སྟེ།    ཁ་དོག་དང་དྲི་དང་རོ་ཕུན་སུམ་ཚོགས་པའི་འབྲས་བུ་དེ་དག་ཡིན་ཏེ།    དེ་རྣམས་ཀྱིས་དུད་པ་ནི་དམའ་བར་གྱུར་པ་སྟེ།    ཡལ་ག་གང་ཞིག་ས་ལ་རེག་པ་བཞིན་དུ་གྱུར་པ་དེ་ལ་དེ་སྐད་ཅེས་བྱའོ།    །དཔག་བསམ་གྱི་ཤིང་ནི་དཔག་བསམ་གྱི་ལྗོན་པའོ།    །པདྨས་བརྒྱན་པ་ནི་པདྨའི་རྒྱན་གང་ལ་ཡོད་པ་དེ་ལ་དེ་སྐད་ཅེས་བྱའོ།    །ངང་པ་ཤིན་ཏུ་སྐད་སྙན་ཡིད་འོང་ལྡན།    །ཞེས་པ་ནི་ངང་པ་རྣམས་ཀྱི་སྐད་ནི་སྒྲའོ།    །ཤིན་ཏུ་ཡིད་དུ་འོང་བ་ནི་ཉམས་དགའ་བ་སྟེ།དེ་གང་ལ་ཡོད་པ་དེ་ལ་དེ་སྐད་ཅེས་བྱའོ།    །མ་རྨོས་འཁྲུངས་པའི་ཞེས་པ་ནི་མ་རྨོས་པ་ཉིད་དེ་ཐོང་གཤོལ་གྱིས་གློགས་པ་མེད་པར་སྐྱེས་པ་རྣམས་ཡིན་ལ།སྐྱེས་པའི་ལོ་ཐོག་གི་རྣམ་པ་ནི་འབྲུའི་ཁྱད་པར་རོ།    །གཞན་ཡང་མཆོད་པར་ནི་འོས་པའི་རྒྱན་རྣམས་ཞེས་པ་ལ།    གཞན་ཡང་ནི་ལོགས་ཤིག་པའོ།    །མཆོད་པར་བྱ་བ་ནི་མཉེས་པར་བྱ་བ་ཡིན་ཏེ།    རྒྱན་རྣམས་ནི་མཛེས་པར་བྱེད་པ་རྣམས་སོ༑    །ནམ་མཁའི་ཁམས་ཀྱི་རབ་འབྱམས་མཐར་གཏུགས་པ།    །ཞེས་བྱ་བ་ལ།ནམ་མཁའི་ཁམས་རབ་འབྱམ་ནི་སྐབས་སམ་རྒྱ་ཆེ་བའོ།    །དེ་སྲིད་ཀྱི་མཐར་་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1096 ]