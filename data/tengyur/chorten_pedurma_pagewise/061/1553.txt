རྟོག་པའི་མངོན་པར་ཞེན་པ་ཡིན་ནོ་ཞེས་གྲུབ་པོ།    །དེ་ལྟར་རྒྱུ་ཁས་བླངས་ནས་ཚོར་བར་མངོན་པར་ཞེན་པ་བསྟན་པའི་ཕྱིར་ནི་རྒྱུ་ཉིད་མི་སྲིད་པའི་ཕྱིར་ཚོར་བ་དངོས་པོ་ལ་ཡོད་པ་ཉིད་དུ་མི་རིགས་པར་བསྟན་པའི་ཕྱིར་རོ།    །་གང་གི་དབང་དོན་ཞེས་བྱ་བ་ལ་སོགས་པ་གསུངས་ཏེ།    འདིར་བསྡུས་པའི་དོན་ནི་འདི་ཡིན་ཏེ།    རེག་པའི་རྐྱེན་གྱིས་ཚོར་བ་ཡིན་ལ།    ཡུལ་དང་དབང་པོ་དང་རྣམ་པར་ཤེས་པ་གསུམ་པོ་དག་འདུས་པ་ནི་རེག་པ་ཡིན་ཏེ།    རེག་པ་དྲུག་འདུས་པ་ལས་བྱུང་ཞེས་པའི་ཚིག་ལས་སོ།    །གསུམ་འདུས་པ་ལས་བྱུང་བའི་རེག་པ་ཉིད་དེ་ཡང་རིགས་པ་མ་ཡིན་ལ།      དེའི་རྐྱེན་གྱིས་ཚོར་བ་གང་ལས་འགྱུར།འདིར་ཡང་དབང་དོན་བར་དང་བཅས་པར་འགྱུར་བའམ།    དེ་བར་མེད་པར་འགྱུར་བ་ཡིན།    དེ་ལ་དབང་པོ་དང་ཡུལ་ཏེ་དབང་པོ་དང་ཡུལ་དག་བར་དང་བཅས་པ་སྟེ།    བར་དང་བཅས་པ་གལ་ཏེ་ཡིན་ན་དེའི་ཚེ་ཕྲད་པ་སྟེ།འདུས་ཤིང་ཚོགས་པ་གང་ལས་འགྱུར།    དབང་པོ་དང་དོན་འདི་དག་ཕྲད་པར་རིགས་པ་མ་ཡིན་ཏེ།    རེག་པ་ཡང་འདུས་པ་ལ་བརྗོད་ལ་བར་ཆོད་པ་ཡིན་ན་ཡང་དེར་ཇི་ལྟར་འགྱུར་ཞེས་དགོངས་པ་ཡིན་ནོ།    །འོན་ཏེ་གཉིས་པའི་རྣམ་པ་ཡིན་ན་དེ་ཡང་རིགས་པ་མ་ཡིན་ནོ་ཞེས་བསྟན་པའི་ཕྱིར།    བར་མེད་ན་ཡང་ཞེས་པ་ལ་སོགས་པ་གསུངས་ཏེ།    བར་མེད་ན་ཡང་བར་ཆད་པ་མེད་པ་ཡིན་པས་གཅིག་ཉིད་ཡིན་ཏེ།    དབང་པོ་དང་ཡུལ་དག་དེའི་བདག་ཉིད་ཡིན་ནོ།    །ཆ་ཆུང་ཞིག་གིས་ཀྱང་གལ་ཏེ་ཆོད་པ་མ་ཡིན་ན་དེ་ལྟ་ན་ཡང་བདག་ཉིད་ཐམས་ཅད་ཀྱིས་བར་མེད་པར་འགྱུར་རོ།    །བདག་ཉིད་ཐམས་ཅད་ཀྱིས་དེར་འདུས་པ་ཡིན་ན་ཡང་དེ་ཉིད་ཡིན་ནོ།    །དེ་ལྟར་ན་ཡང་གང་ཞིག་གང་དང་ཕྲད་པར་འགྱུར་ཏེ།གཅིག་ཡིན་ན་ཐ་དད་པ་མེད་པའི་ཕྱིར།      གང་ཞིག་གང་དང་ཕྲད་པར་འགྱུར།
[ བསྟན་འགྱུར།   དེབ།61-ལྡེབ།1555 ]