ཡོད་ན།    །ཅི་སྟེ་རབ་དགའ་ལ་མི་གནོད།    །བདེ་ན་མྱ་ངན་གདུང་སོགས་ལ།།ཞིམ་སོགས་ཅི་སྟེ་དགའ་མི་བྱེད།    །སྟོབས་དང་ལྡན་པས་ཟིལ་མནན་ཕྱིར།    །གལ་ཏེ་དེ་མྱོང་མ་ཡིན་ན།    །གང་ཞིག་ཉམས་མྱོང་བདག་ཉིད་མིན།    །དེ་ནི་ཚོར་བ་ཇི་ལྟར་ཡིན།    །སྡུག་བསྔལ་ཕྲ་མོ་ཉིད་དུ་ཡོད།      །འདི་ཡི་རགས་པ་བསལ་མིན་ནམ།    །དེ་ནི་དེ་ལས་གཞན་དགའ་ཙམ།    །ཞེ་ན་ཕྲ་ཉིད་དེ་ཡང་དེའི༑    །གལ་ཏེ་འགལ་རྐྱེན་སྐྱེས་པས་ན།    །སྡུག་བསྔལ་སྐྱེས་པ་མིན་ན་ནི།    །ཚོར་བར་རྟོག་པ་མངོན་ཞེན་ཉིད།    །ཡིན་ཞེས་བྱ་བར་གྲུབ་མིན་ནམ།      །དེ་ཉིད་ཕྱིར་ན་འདི་ཡི་ནི།      །གཉེན་པོ་རྣམ་དཔྱོད་འདི་བསྒོམ་སྟེ།      །རྣམ་བརྟགས་ཞིང་ལས་བྱུང་བ་ཡི།    །བསམ་གཏན་རྣལ་འབྱོར་པ་ཡི་ཟས།    །གལ་ཏེ་དབང་དོན་བར་བཅས་ན།    །དེ་དག་གང་དུ་ཕྲད་པར་འགྱུར།    །བར་མེད་ན་ཡང་གཅིག་ཉིད་དེ།    །གང་ཞིག་གང་དང་ཕྲད་པར་འགྱུར།    །རྡུལ་ཕྲན་རྡུལ་ཕྲན་ལ་འཇུག་མེད།    །དེ་ནི་སྐབས་མེད་མཉམ་པ་ཡིན།    །མ་ཞུགས་པ་ལ་འདྲེ་མེད་ཅིང་།    །མ་འདྲེས་པ་ལ་ཕྲད་པ་མེད།    །ཆ་མེད་པ་ལའང་ཕྲད་པ་ཞེས།    །བྱ་བ་ཇི་ལྟར་འཐད་པར་འགྱུར།    །ཕྲད་པ་དང་ནི་ཆ་མེད་པར།      །གལ་ཏེ་མཐོང་ན་བསྟན་པར་གྱིས།    །རྣམ་ཤེས་ལུས་མེད་པ་ལ་ནི།    །ཕྲད་པ་འཐད་པ་མ་ཡིན་ཉིད།    །ཚོགས་པའང་དངོས་པོ་མེད་ཕྱིར་ཏེ།      །སྔར་ནི་ཇི་ལྟར་རྣམ་དཔྱད་བཞིན།    །དེ་ལྟར་རེག་པ་ཡོད་མིན་ན།    །ཚོར་བ་གང་ལས་འབྱུང་བར་འགྱུར༑    །ངལ་འདི་ཅི་ཡི་དོན་དུ་ཡིན།      །་གང་གིས་གང་ལ་གནོད་པར་འགྱུར༑    །གང་ཚེ་ཚོར་པོ་འགའ་མེད་ཅིང་།    །ཚོར་བའང་ཡོད་པ་མ་ཡིན་པ།།དེ་ཚེ་གནས་སྐབས་འདི་མཐོང་ནས།    །སྲེད་པ་ཅི་ཕྱིར་ལྡོག་མི་འགྱུར།    །མཐོང་བ་འམ་ནི་རེག་པ་ཡང་།    །རྨི་ལམ་སྒྱུ་འདྲའི་བདག་ཉིད་ཀྱིས།    །སེམས་
[ བསྟན་འགྱུར།   དེབ།61-ལྡེབ།1027 ]