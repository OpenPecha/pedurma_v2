ཆེད་དུ་འབད་པར་བྱ།    །སྨན་པའི་ངག་མ་མཉན་ན་སྨན་དག་གིས།    །བཅོས་དགོས་ནད་པ་སོས་པ་ག་ལ་ཡོད།    །བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས༑    བག་ཡོད་བསྟན་པ་ཞེས་བྱ་བ་སྟེ་ལེའུ་བཞི་པའོ།།།།    བསླབ་པ་བསྲུང་བར་འདོད་པ་ཡིས།    །རབ་ཏུ་བསྒྲིམས་ནས་སེམས་བསྲུང་སྟེ༑    །སེམས་འདི་བསྲུང་བར་མ་བྱས་ན།    །བསླབ་པ་བསྲུང་བར་ཡོང་མི་ནུས༑    །སེམས་ཀྱི་གླང་པོ་ཡན་བཏང་བས།    །མནར་མེད་གནོད་པ་བྱེད་པ་ལྟར༑    །གླང་ཆེན་མ་ཐུལ་མྱོས་པ་ཡིས།    །འདི་ན་དེ་འདྲའི་གནོད་མི་བྱེད།།ཀུན་ནས་དྲན་པའི་ཐག་པ་ཡིས།    །སེམས་ཀྱི་གླང་པོ་དམ་བཏགས་ན།    །འཇིགས་པ་ཐམས་ཅད་མེད་འགྱུར་ཞིང་།    །དགེ་བ་ཐམས་ཅད་ལག་ཏུ་འོང་།།སྟག་དང་སེང་གེ་གླང་ཆེན་དྲེད།    །སྦྲུལ་དང་དགྲ་རྣམས་ཐམས་ཅད་དང་།    །སེམས་ཅན་དམྱལ་བའི་སྲུང་མ་དང་།    །བྱད་མ་དེ་བཞིན་སྲིན་པོ་རྣམས།    །སེམས་འདི་གཅིག་པུ་བཏགས་པ་ཡིས།    །དེ་དག་ཐམས་ཅད་བཏགས་པར་འགྱུར།།སེམས་འདི་གཅིག་པུ་བཏུལ་བས་ན།    །དེ་དག་ཐམས་ཅད་ཐུལ་བར་འགྱུར།།འདི་ལྟར་འཇིགས་པ་ཐམས་ཅད་དང་།    །སྡུག་བསྔལ་དཔག་ཏུ་མེད་པ་ཡང་།།སེམས་ལས་བྱུང་བ་ཡིན་ནོ་ཞེས།    །ཡང་དག་གསུང་བ་ཉིད་ཀྱིས་བསྟན།    །སེམས་ཅན་དམྱལ་བའི་མཚོན་ཆ་རྣམས།    །སུ་ཞིག་གིས་ནི་ཆེད་དུ་བྱས།    །ལྕགས་སྲེག་ས་གཞི་སུ་ཡིས་བྱས།    །མོ་ཚོགས་དེ་དག་ཅི་ལས་བྱུང་།    །དེ་འདྲ་དེ་དག་ཐམས་ཅད་ཀྱང་།    །སྡིག་སེམས་ཡིན་པར་ཐུབ་པས་གསུངས།    །དེ་ལྟར་འཇིག་རྟེན་གསུམ་པོ་ན།    །སེམས་ལས་འཇིགས་པ་གཞན་འགའ་མེད།    །གལ་ཏེ་འགྲོ་བ་དབུལ་བོར་ནས།    །སྦྱིན་པའི་ཕ་རོལ་ཕྱིན་ཡིན་ན།    །ད་རུང་འགྲོ་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།972 ]