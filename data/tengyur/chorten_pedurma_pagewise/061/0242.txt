པའི་སྙོམས་པར་འཇུག་པ་བཞིན་དུ་རྣམ་པ་ཐམས་ཅད་དུ་འདུ་ཤེས་ཐམས་ཅད་འགགས་པར་འགྱུར་བ་ནི་མ་ཡིན་ནོ།    །འོན་ཀྱང་མཚན་མ་མེད་པའི་འདུ་ཤེས་ཤིན་ཏུ་ཕྲ་བར་འཇུག་པ་ཡིན་ནོ།    །དེ་ཉིད་ཀྱི་ཕྱིར།    འདུ་ཤེས་མེད་མིན་ཞེས་གསུངས་པ་ཡིན་ནོ།    །འདི་ནི་བསམ་གཏན་དང་སྙོམས་པར་འཇུག་པའི་མདོའི་ཚིག་གི་དོན་གྱི་བཤད་པའོ།    །འདིའི་རྣམ་པར་གཞག་པ་ནི་བསམ་གཏན་དང་།གཟུགས་མེད་པ་འདི་རྣམས་ཀུན་ནས་ཉོན་མོངས་པ་དང་།    རྣམ་པར་བྱང་བ་དང་།    རྣམ་པར་གཞག་པ་དང་།    རྣམ་པར་དག་པའི་སྒོ་ནས་རིག་པར་བྱའོ།།དེ་ལ་ཀུན་ནས་ཉོན་མོངས་པའི་སྒོ་ནས་ཇི་ལྟར་ཞེ་ན།    ལུང་དུ་མ་བསྟན་པའི་རྩ་བ་ནི་བཞི་སྟེ།    སྲེད་པ་དང་།    ལྟ་བ་དང་།    ང་རྒྱལ་དང་།    མ་རིག་པའོ།།དེ་རྣམས་ཀྱིས་ཉོན་མོངས་པ་ཅན་དུ་གྱུར་པའི་སེམས་དག་ལ་ཉོན་མོངས་པ་ཅན་གྱི་བསམ་གཏན་གྱི་སྒོ་ནས་བསྒྲིབས་ལ་ལུང་དུ་མ་བསྟན་པའི་ཉོན་མོངས་པ་དང་།ཉེ་བའི་ཉོན་མོངས་པ་ཐམས་ཅད་འཇུག་པའི་ཕྱིར་རོ།    །དེ་ལས་སྲེད་པས་རོ་མྱང་བའི་ཉོན་མོངས་པས་ཉོན་མོངས་པ་ཅན་དུ་འགྱུར་ཏེ།    བསྲབས་པའི་བདེ་བའི་རོ་མྱང་བའི་ཕྱིར་རོ།      །ལྟ་བས་ལྟ་བ་ལྷག་པར་བསམ་གཏན་པ་དེ་ཉིད་ཉོན་མོངས་པ་ཅན་དུ་འགྱུར་ཏེ།    འདི་ལ་ལྟ་བ་ལྷག་པར་ཡོད་པས་ན་ལྟ་བ་ལྷག་པ་ཞེས་ཀྱང་བྱ་ལ།    བསམ་གཏན་དང་ལྡན་པའི་ཕྱིར་བསམ་གཏན་པ་ཞེས་ཀྱང་བྱའོ༑      །དེ་ཉིད་ཀྱང་བསམ་གཏན་ལ་བརྟེན་ནས་སྔོན་གྱི་མཐར་རྟོག་པ་ལ་སོགས་པའི་ལྟ་བ་ལ་ཀུན་ཏུ་སྤྱོད་པའི་ཕྱིར་རོ།    །ང་རྒྱལ་གྱིས་ང་རྒྱལ་ལྷག་པར་བསམ་གཏན་པ་ཉིད་དུ་ཀུན་ནས་ཉོན་མོངས་པ་ཅན་དུ་འགྱུར་ཏེ།    ཁྱད་པར་དུ་རྟོགས་པ་དེས་སེམས་པས་མཐོ་བར་འགྱུར་བའི་ཕྱིར་རོ།    །མ་རིག་པས་ཐེ་ཚོམ་ལྷག་པ་དང་བསམ་གཏན་པ་ཉིད་ཉོན་མོངས་པ་ཅན་དུ་འགྱུར་ཏེ།    དེ་ཁོ་ན་ཉིད་
[ བསྟན་འགྱུར།    དབུ་མ།  ར    ༡༡༩   དེབ།61-ལྡེབ།242 ]