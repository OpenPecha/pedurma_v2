གཞག་པ་ཡང་རིགས་པ་མ་ཡིན་ནོ།    །དེ་ལྟ་བས་ན་བདག་གོ་ཞེས་པ་འདི་ནི་བརྟགས་པ་ཙམ་ཉིད་དེ།    སྟོང་ཞིང་དངོས་པོ་མེད་པ་ཡིན་ནོ་ཞེས་ངེས་སོ།    །འདི་ཡང་བསླབ་པ་ཀུན་ལས་བཏུས་པར་མི་སྡུག་པ་བསྒོམ་པའི་སྐབས་སུ་བཤད་པ་ཡིན་ཏེ།    འདི་ལྟ་སྟེ་ལུས་འདི་ལ་སྐྲ་དང་།    སྤུ་དང་།    སེན་མོ་དང་།    སོ་དང་།    རྡུལ་དང་།    དྲི་མ་དང་།    པགས་པ་དང་།    ཤ་དང་།    རུས་པ་དང་།    རྒྱུས་པ་དང་།    རྩ་དང་།    མཁལ་མ་དང་།    སྙིང་དང་།    མཆིན་པ་དང་།    གློ་བ་དང་།    རྒྱུ་མ་དང་།    གཉེ་མ་དང་།    ཕོ་བ་དང་།    སུལ་མངས་དང་།    ལོང་ཀ་དང་།    མཆེར་བ་དང་།    ཕྱི་ས་དང་།    མཆི་མ་དང་།མིག་རྡུལ་དང་།    སྣབས་དང་།    ངར་སྣབས་དང་།    ཞག་དང་།    ཆུ་སེར་དང་།    རྐང་དང་།      ཚིལ་དང་།      མཁྲིས་པ་དང་།    བད་ཀན་དང་།  རྣག་དང་།    ཁྲག་དང་།    གླད་པ་དང་།    གླད་རྒྱས་དང་།    གཅིན་དག་ཡོད་དེ།    དངོས་པོ་དེ་དག་ལ་བྱང་ཆུབ་སེམས་དཔའ་ཡོངས་སུ་རྟོག་པའི་རང་བཞིན་ཅན་ཡིན་ཏེ་ཞེས་གསུངས་པའོ།    །དེ་ཡང་ལུས་རྗེས་སུ་དྲན་པའི་མཐར་ཕྱིས་སྟོན་པར་འགྱུར་རོ།    །དེ་ལྟར་ན་ངར་འཛིན་པ་ལ་ནི་ཡུལ་མེད་པ་ཉིད་དོ།།གལ་ཏེ་དེ་ལྟར་ན་ཡང་སྒྲ་ལ་སོགས་པ་རྣམས་ངར་འཛིན་པའི་རིག་པར་བྱ་བ་གལ་ཏེ་ཡིན་པར་འགྱུར་བ་དེ་ལྟར་ན་ཡང་འདི་ནི་ཡུལ་མེད་པར་མི་འགྱུར་ཏེ།    གང་གི་ཕྱིར་ནང་གི་བྱེད་པ་དང་ལྡན་པའི་སྐྱེས་བུ་ངར་འཛིན་པའི་སྤྱོད་ཡུལ་ཉིད་དུ་ཁོ་བོ་ཅག་གིས་འདོད་དོ་ཞེས་རིགས་པ་ཅན་ལ་སོགས་པ་རྣམས་བརྗོད་དོ།    །དེ་ཡང་མི་འཐད་དེ།      གང་གི་ཕྱིར་བདག་ནི་དཀར་ཤམ་དང་སྐེམ་པ་དང་།་རིད་པ་དང་འགྲོ་བའོ་ཞེས་པ་ལ་སོགས་པའི་རྣམ་པར་དཔྱོད་པའི་བདག་ཉིད་དུ་ཤེས་པ་འདི་ལ་སྣང་བ་ཡིན་ཏེ།    ཕ་རོལ་པོ་རྣམས་ཀྱིས་འདི་དག་ལ་བདག་ཏུ་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1496 ]