སྡིག་པ་སྤང་ཕྱིར་སྡུག་བསྔལ་མེད།    །མཁས་པའི་ཕྱིར་ན་མི་དགའ་མེད།    །འདི་ལྟར་ལོག་པར་རྟོག་པ་དང་།    །སྡིག་པས་སེམས་དང་ལུས་ལ་གནོད།    །བསོད་ནམས་ཀྱིས་ནི་ལུས་བདེ་ལ།    །མཁས་པ་ཡིས་ནི་སེམས་བདེ་ན།    །གཞན་དོན་འཁོར་བར་གནས་ཀྱང་ནི།    །སྙིང་རྗེ་ཅན་དག་ཅི་སྟེ་སྐྱོ།    །འདི་ནི་བྱང་ཆུབ་སེམས་སྟོབས་ཀྱིས།    །སྔོན་གྱི་སྡིག་པ་ཟད་བྱེད་ཅིང་།    །བསོད་ནམས་རྒྱ་མཚོ་སྡུད་བྱེད་ཕྱིར།    །ཉན་ཐོས་རྣམས་པས་མཆོག་ཏུ་བཤད།    །དེ་བས་སྐྱོ་ངལ་ཀུན་སེལ་བའི།    །བྱང་ཆུབ་སེམས་ཀྱི་རྟ་ཞོན་ནས།    །བདེ་ནས་བདེ་བར་འགྲོ་བ་ལ།    །སེམས་ཤེས་སུ་ཞིག་སྒྱིད་ལུག་འགྱུར།    །སེམས་ཅན་དོན་གྲུབ་བྱ་ཕྱིར་དཔུང་།    །མོས་བརྟན་དགའ་དང་དོར་བ་ཡིན།      །མོས་པ་སྡུག་བསྔལ་འཇིགས་པ་དང་།    །དེ་ཡི་ཕན་ཡོན་བསམ་པས་བསྐྱེད།    །དེ་ལྟར་མི་མཐུན་ཕྱོགས་སྤངས་ཏེ།    །མོས་དང་ང་རྒྱལ་དགའ་དང་དོར།      །ལྷུར་ལེན་དབང་བསྒྱུར་སྟོབས་ཀྱིས་ནི།    །བརྩོན་འགྲུས་སྤེལ་ཕྱིར་འབད་པར་བྱ།    །བདག་དང་གཞན་གྱི་ཉེས་པ་ནི།    །དཔག་མེད་བདག་གིས་གཞོམ་བྱ་སྟེ།    །གང་དུ་ཉེས་པ་རེ་རེ་ལའང་།    །བསྐལ་པ་རྒྱ་མཚོ་ཟད་འགྱུར་བ།    །ཉེས་ཟད་རྩོམ་པ་དེ་ཡི་ནི།།ཆ་ཡང་བདག་ལ་མ་མཐོང་ན།    །སྡུག་བསྔལ་དཔག་ཏུ་མེད་པའི་གནས།    །བདག་གོ་ཅི་ཕྱིར་སྙིང་མ་གས།    །བདག་དང་གཞན་གྱི་ཡོན་ཏན་ནི།    །མང་པོ་བདག་གིས་བསྒྲུབ་བྱ་སྟེ།    །དེ་ལ་ཡོན་ཏན་རེ་རེ་ཡང་།    །བསྐལ་པ་རྒྱ་མཚོས་གོམས་འགྱུར་ན།  །བདག་ནི་ཡོན་ཏན་ཆ་ལ་ཡང་།    །གོམས་པ་ནམ་ཡང་མ་སྐྱེས་ཏེ།    །ཇི་ཞིག་ལྟར་རྙེད་སྐྱེ་བ་ནི།    །བདག་གིས་དོན་མེད་བྱས་པ་མཚར།།བདག་གིས་བཅོམ་ལྡན་མ་མཆོད་ཅིང་།    །དགའ་སྟོན་ཆེན་པོའི་བདེ་མ་བྱིན།    །བསྟན་ལ་བྱ་བ་མ་བྱས་དང་།    །དབུལ་པོའི་བསམ་པ་རྫོགས་མ་བྱས།    །
[ བསྟན་འགྱུར།   དེབ།61-ལྡེབ།997 ]