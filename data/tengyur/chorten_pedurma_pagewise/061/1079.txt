འཆད་པར་བསོད་ནམས་ཤུགས་ནམ་མཁའ་མཉམ་པར་རབ་ཏུ་འབྱུང་བ་སྨོས་ཅི་དགོས་ཞེས་བྱའོ།    །དེ་ལྟ་བས་ན་ཅི་ལྟར་སངས་རྒྱས་ཉིད་ཚོགས་མང་པོས་བསྒྲུབ་པར་བྱ་བ་ཡིན་པ་དེ་བཞིན་དུ་སྐད་ཅིག་མ་རེ་རེ་ལ་ཚོགས་ཀྱང་རྒྱ་ཆེ་བའི་ཕྱིར་རྒྱུའི་ཁྱད་པར་ལས་ཐེག་པ་ཆེན་པོ་འདི་ཉིད་དུ་རྙེད་པ་ཆེན་པོ་ཡིན་ནོ།    །དེའི་ཕྱིར་འཇིགས་པའི་གནས་མ་ཡིན་པ་ལ་སྐྲག་པས་འདི་ལ་ཕྱིར་ལྡོག་པར་མི་བྱའོ་ཞེས་བསྟན་པར་འགྱུར་རོ།    །གང་འདི་ནི།    བྱང་ཆུབ་སེམས་ཀྱི་སྟོབས་ཉིད་ཀྱིས།།སྔོན་གྱི་སྡིག་པ་ཟད་བྱེད་ཅིང་།    །བསོད་ནམས་རྒྱ་མཚོ་སྡུད་བྱེད་པས།    །ཉན་ཐོས་རྣམ་པས་མྱུར་དུ་འགྲོ།    །ཞེས་འཆད་པར་འགྱུར་རོ།    །དེ་ལྟར་སེམས་ཅན་ཐམས་ཅད་ལ་ཕན་པ་དང་བདེ་བའི་དོན་དུ་གང་གིས་བརྩོན་པར་བྱེད་པ་དེ་ལྷ་ལ་སོགས་པ་རྣམས་ཀྱང་ཡོན་ཏན་ཐུན་མོང་མ་ཡིན་པ་དང་ལྡན་པས་བསྔགས་པར་བྱ་བ་བསྟན་པའི་ཕྱིར།    ཕའམ་ཞེས་བྱ་བ་ལ་སོགས་པ་གསུངས་ཏེ།    སུ་ལ་སྟེ་སེམས་ཅན་ལའོ།    །གང་གིས་སྐྱེད་པ་སྟེ་ཕ་དང་།    སྐྱེད་བྱེད་མ་དང་།ལྷ་ནི་ཟླ་བ་དང་ཆུ་ལྷ་ལ་སོགས་པ་རྣམས་དང་།    དྲང་སྲོང་རྣམས་ནི་གནས་འཇིག་དང་།    གཽ་ཏ་མ་དང་།    ཚངས་པ་ལ་ཡང་ཞེས་བྱ་བ་ནི་རིག་བྱེད་ཅན་ལའོ༑    །འདི་འདྲ་བ་ནི་ཕན་སེམས་འདི་ཡིན་ཏེ།    བྱང་ཆུབ་སེམས་དཔའི་ཕན་པ་ལ་སྦྱོར་བའི་བློ་གྲོས་བཤད་མ་ཐག་པ་འདི་ལྟ་བུ་བྱུང་བ་དང་།    འབྱུང་བ་ལྟ་ཞོག་སྟེ།    འབྱུང་བ་ཡང་འགྱུར་རམ་ཞེས་བྱ་བ་ཡིན་ལ།    འབྱུང་བར་འགྱུར་བ་ཡང་བྱང་ཆུབ་སེམས་དཔའ་ལས་གཞན་འགའ་ཡང་མ་ཡིན་པ་ཉིད་དོ།།ཡང་ཅིའི་ཕྱིར་དེ་ལྟར་ཡིན་ཞེ་ན།    སེམས་ཅན་དེ་དག་ཅེས་བྱ་བ་ལ་སོགས་པ་གསུངས་པ་སྟེ།    དེ་དག་ནི་མ་ལ་སོགས་པ་ཡིན་ལ།    རང་གི་དོན་དུའང་ཞེས་པ་ནི།    བདག་ཉིད་ཀྱི་དབང་དུ་བྱས་ནས་ཀྱང་ངོ་།    །ཡོན་ཏན་དཔག་མེད་ཏུ་
[ བསྟན་འགྱུར།   དེབ།61-ལྡེབ།1081 ]