མགོན་པོ་ཞེས་བྱ་བ་ལ་སོགས་པ་གསུངས་ཏེ།    བཅོམ་ལྡན་འདས་མྱ་ངན་ལས་འདས་པ་ཆེན་པོ་གཟིམས་པ་བཞིན་ཉལ་བ་བརྟག་པར་བྱའོ།    །མངོན་པར་འདོད་པའི་ཕྱོགས་སུ་མགོ་བསྟན་ལ་གློ་གཡས་པ་ཕབ་སྟེ་རྐང་པའི་སྟེང་དུ་རྐང་པ་བཞག་ལ།    ལག་པ་གཡས་པ་སྔས་སུ་བྱས་ནས་གཡོན་པའང་བརྐྱང་སྟེ་བྱིན་པའི་སྟེང་དུ་གཞག་ལ་ཆོས་གོས་ཀྱིས་ལུས་ལེགས་པར་གཡོགས་པ།      དྲན་པ་དང་ཤེས་བཞིན་དང་ལྡན་པས་ལྡང་བའི་འདུ་ཤེས་དང་སྣང་བའི་འདུ་ཤེས་ཀྱིས་ཉལ་བར་བྱེད་དེ།    སེམས་གཉིད་ཀྱིས་ནོན་པ་མ་ཡིན་པ་དང་།    གཉིད་ཀྱི་བདེ་བ་མྱོང་བར་མི་བྱེད་པ་དང་།    མ་ཉེས་པའི་བདེ་བ་ཡང་མ་ཡིན་ཏེ།    གཞན་དུ་ན་ཇི་ཙམ་དུ་འབྱུང་བ་ཆེན་པོ་རྣམས་གནས་པ་དང་འཚོ་བར་བྱ་བའི་ཕྱིར་རོ།།མྱུར་དུ་ལྡང་བ་ནི་སྐྱེན་པར་ལྡང་བར་བྱ་བའོ།    །བྱ་རྨྱངས་དང་།    ལུས་གཅུ་བ་དང་ལེ་ལོས་ཉམས་པས་གནས་པར་མི་བྱ་སྟེ།    དེ་དག་ཐམས་ཅད་ཀྱང་སྔ་ནས་སོ།    །གཞན་ཡང་འདི་དག་མདོར་བསྡུས་ཏེ་བསྟན་པ།    བྱང་ཆུབ་ཅེས་བྱ་བ་ལ་སོགས་པ་གསུངས་ཏེ།    བསླབ་པར་བྱ་བ་ཚད་མེད་ཅིང་གྲངས་མེད་པ་བྱང་ཆུབ་སེམས་དཔའི་སོ་སོར་ཐར་པ་ལ་སོགས་པ་ལས་རབ་ཏུ་བསྟན་པ་དེ་དག་བསྡུས་པའི་ཚུལ་དང་པོ་ཉིད་དུ་སེམས་སྦྱང་བ་ཉིད་ཀྱི་སྤྱོད་པ་ངེས་པར་གདོན་མི་ཟ་བར་སྤྱད་པར་བྱའོ།    །ལྟུང་བ་སྤྱིར་སྦྱོང་བ།    ཉིན་དང་ཞེས་བྱ་བ་ལ་སོགས་པ་གསུངས་ཏེ།    ཉིན་ལན་གསུམ་མཚན་ལན་གསུམ་དུ་ཕུང་པོ་གསུམ་པ་སྟེ།ཕུང་པོ་གསུམ་པོ་རྣམས་ནི་སྡིག་པ་བཤགས་པ་དང་།    བསོད་ནམས་ལ་རྗེས་སུ་ཡི་རང་བ་དང་།    བྱང་ཆུབ་ཏུ་བསྔོ་བ་རྣམས་ཀྱིས་མདོར་བསྡུས་པའི་ཕུང་པོ་གསུམ་པ་རབ་ཏུ་གདོན་པར་བྱའོ།    །ལྷག་མ་ནི་རྩ་བ་ལས་གཞན་པའམ།ཡང་ན་བསམས་བཞིན་དུ་བྱས་པ་གང་སླར་བཅོས་པ་སྟེ།    དེ་ལས་གཞན་པའམ།
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1204 ]