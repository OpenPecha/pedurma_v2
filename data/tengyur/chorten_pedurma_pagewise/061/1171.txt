དུས་ནམ་དུ་ཡང་ཉམས་པར་མི་བྱ་བའོ།    །ཡང་འདིར་གུས་པ་བསྐྱེད་པར་བྱ་བའི་ཕྱིར་བསྟན་བཅོས་མཛད་པས་སེམས་ཞེས་བྱ་བ་ལ་སོགས་པ་གསུངས་ཏེ།    ཐལ་མོ་སྦྱར་ཏེ་གསོལ་བ་འདེབས།    ཅིའི་དོན་དུ་ཞེ་ན།    དྲན་པ་དང་ནི་ཤེས་བཞིན་དག་སྟེ།    དྲན་པ་འབའ་ཞིག་ཀྱང་མ་ཡིན་ལ།    ཤེས་བཞིན་འབའ་ཞིག་ཀྱང་མ་ཡིན་ནོ་ཞེས་པ་སྟེ།    རང་གི་དོན་ནི་ཕན་ཚུན་དུ་ལྟོས་པས་སོ།    །དེ་ལ་དྲན་པ་ནི་འཕགས་པ་གཙུག་ན་རིན་པོ་ཆེའི་མདོ་ལས་བཤད་དེ།    དྲན་པ་གང་གིས་ཉོན་མོངས་པ་ཐམས་ཅད་འབྱུང་བར་མི་འགྱུར་བ་དང་།    དྲན་པ་གང་གིས་བདུད་ཀྱི་ལས་ཐམས་ཅད་ཀྱི་སྐབས་མི་འབྱེད་པ་དང་།    དྲན་པ་གང་གིས་ལམ་གོལ་བའམ་ངན་པར་མི་འགྲོ་བ་དང་།    དྲན་པ་སྒོ་བ་ལྟ་བུར་གྱུར་པ་གང་གིས་སེམས་དང་སེམས་ལས་བྱུང་བའི་ཆོས་མི་དགེ་བ་ཐམས་ཅད་ཀྱི་སྐབས་མི་འབྱེད་པ་འདི་ནི་ཡང་དག་པའི་དྲན་པ་ཞེས་བྱའོ་ཞེས་སོ།      །མདོར་ན་དྲན་པ་ནི་འདི་ཡིན་ཏེ།  གནང་བ་དང་བཀག་པ་གཉིས་ཅི་རིགས་པར་དྲན་པ་ནི་དྲན་པ་ཞེས་བྱ་སྟེ།གང་གི་ཕྱིར་དྲན་པ་དམིགས་པ་མ་བརྗེད་པའོ་ཞེས་བསྟན་པ་ཡིན་ནོ།    །ཤེས་བཞིན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ལས་གསུངས་ཏེ།    སྤྱོད་ན་ཡང་བདག་སྤྱོད་དོ་ཞེས་རབ་ཏུ་ཤེས་སོ།    །འགྲེང་ན་བདག་འགྲེང་ངོ་སྙམ་དུ་རབ་ཏུ་ཤེས་སོ།།འདུག་ན་བདག་འདུག་གོ་སྙམ་དུ་རབ་ཏུ་ཤེས་སོ།    །ཉལ་ན་བདག་ཉལ་ལོ་སྙམ་དུ་རབ་ཏུ་ཤེས་སོ།    །དེའི་ལུས་ཇི་ལྟ་ཇི་ལྟར་གནས་པར་འགྱུར་བ་དེ་ལྟ་དེ་ལྟར་རབ་ཏུ་ཤེས་སོ།    །དེ་བཞིན་དུ་སྦྱར་ཏེ།    དེ་འགྲོ་བ་དང་འོང་བ་ཡང་ཤེས་བཞིན་དུ་སྤྱོད་པ་ཡིན་ནོ།    །ལྟ་བ་དང་རྣམ་པར་ལྟ་བ་དང་།    བསྐུམ་པ་དང་།བརྐྱང་བ་དང་།    ཆོས་གོས་སྣམ་སྦྱར་དང་།  ཐང་བ་དང་།  ལྷུང་བཟེད་དང་།ཆོས་གོས་འཆང་བ་དང་།    ཟ་བ་དང་།    འཐུང་བ་དང་།    འཆའ་བ་དང་།
[ བསྟན་འགྱུར།   དེབ།61-ལྡེབ།1173 ]