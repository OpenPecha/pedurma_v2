བྱང་ཆུབ་སེམས་དཔའི་རྣམ་པར་ཐར་པ་དང་།    ཟིལ་གྱིས་གནོན་པ་དང་།ཟད་པར་གྱི་སྐྱེ་མཆེད་དང་།    སོ་སོ་ཡང་དག་པར་རིག་པ་དང་།    ཉོན་མོངས་པ་མེད་པ་དང་།    སྨོན་ནས་ཤེས་པ་ལ་སོགས་པའི་ཉན་ཐོས་ལ་སོགས་པ་དང་།ཐུན་མོང་མ་ཡིན་པའི་ཡོན་ཏན་བསྒྲུབ་པའི་བསམ་གཏན་དུ་རིག་པར་བྱའོ།    །དེ་ལ་གང་བྱང་ཆུབ་སེམས་དཔའ་བསམ་གཏན་ལ་བརྟེན་ནས་སེམས་ཅན་གྱི་དོན་དུ་གྲོགས་བྱེད་པ་ནི་སེམས་ཅན་དོན་བྱེད་ཀྱི་བསམ་གཏན་དུ་རིག་པར་བྱའོ།  །བསམ་གཏན་འདིས་ནི་སེམས་ཅན་རྣམས་བསྟན་པ་ལ་འཇུག་པར་བྱེད་དེ།བསམ་གཏན་གྱི་སྟོབས་ཀྱི་རྫུ་འཕྲུལ་གྱིས་མགུ་བར་གྱུར་པ་རྣམས་བསྟན་པ་ལ་འཇུག་པས་སོ།    །ཤེས་རབ་ནི་རྣམ་པ་གསུམ་སྟེ།    ཤེས་བྱའི་དེ་ཁོ་ན་ཉིད་རྗེས་སུ་རྟོགས་པ་དང་།    སོ་སོར་རྟོགས་པའི་ཤེས་རབ་དང་།    རིག་པའི་གནས་ལྔ་དང་།    ཕུང་པོ་གསུམ་ལ་མཁས་པར་བྱེད་པའི་ཤེས་རབ་དང་།    སེམས་ཅན་གྱི་དོན་བྱེད་པའི་ཤེས་རབ་པོ།    །དེ་ལ་གང་བརྗོད་དུ་མེད་པའི་ཆོས་ཀྱི་བདག་མེད་པ་ཁོང་དུ་ཆུད་ནས་བདེན་པ་རྟོགས་པའི་ཆེད་དུ་འམ།    བདེན་པ་རྟོགས་པའི་དུས་སུའམ།      བདེན་པ་རྟོགས་པའི་ཕྱིར་གྱི་བྱང་ཆུབ་སེམས་དཔའི་ཤེས་རབ་མཆོག་ཏུ་ཞི་བར་གྱུར་པ་ཉེ་བར་གནས་པ་རྣམ་པར་མི་རྟོག་པ།    སྤྲོས་པ་ཐམས་ཅད་དང་བྲལ་བ་ཆོས་ཐམས་ཅད་དང་མཉམ་པ་ཉིད་དུ་རྗེས་སུ་འགྲོ་བ་དང་།སྤྱི་ཆེན་པོའི་མཚན་ཉིད་ཅན།    ཤེས་བྱའི་མཐར་ཐུག་པ་སྒྲོ་འདོགས་པ་དང་།སྐུར་པ་འདེབས་པའི་མཐའ་གཉིས་དང་བྲལ་བའི་ཕྱིར་དབུ་མའི་ལམ་གྱི་རྗེས་སུ་འབྲང་བ་དེ་ནི་བྱང་ཆུབ་སེམས་དཔའ་རྣམས་ཀྱི་དེ་ཁོ་ན་ཉིད་རྗེས་སུ་རྟོགས་པའི་ཤེས་རབ་དང་།    སོ་སོར་རྟོགས་པའི་ཤེས་རབ་ཏུ་རིག་པར་བྱའོ།    །རིག་པའི་གནས་ལྔ་ནི་ནང་རིག་པ་དང་།    གཏན་ཚིགས་རིག་པ་དང་།    གསོ་བ་རིག་པ་
[ བསྟན་འགྱུར།   དེབ།61-ལྡེབ།191 ]