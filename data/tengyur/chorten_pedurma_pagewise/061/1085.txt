གྱུར་པ་ཞེ་ན།    ཉིན་ཕྱེད་འགྲངས་པར་བྱེད་ཅེས་པ་སྟེ།    ཐུན་གཉིས་ཙམ་ཉེ་བར་རྟོན་པར་བྱེད་པའི་ཕྱིར་ཏེ།    ཉི་མ་ཕྱེད་ན་ཟོས་ནས་ཡང་དགོངས་ཀ་ཟས་ཚོལ་བར་བྱེད་པའི་ཕྱིར་རོ།    །བྱང་ཆུབ་སེམས་དཔའི་སྦྱིན་པ་ནི་འདི་ལས་བཟློག་པ་ཡིན་ནོ་ཞེས་བསྟན་པའི་ཕྱིར།    སེམས་ཅན་ཞེས་བྱ་བ་ལ་སོགས་པ་གསུངས་ཏེ།འདི་སྙེད་ཅིག་ཅེས་མཚམས་ཆད་པ་མེད་པར་གྲངས་བརྒྱའམ་སྟོང་ངམ་ཞེས་པ་འདི་སྙེད་ལ་སྦྱིན་གྱི་དེ་ལས་གཞན་པ་མ་ཡིན་ནོ་ཞེས་སེམས་ཅན་བགྲངས་ནས་སྦྱིན་པར་བྱེད་པ་ནི་མ་ཡིན་ཏེ།    འོན་ཀྱང་མཚམས་ཆད་པ་མེད་པའི་སེམས་ཅན་ལའོ།།དུས་ངེས་པ་ཅན་ཡང་མ་ཡིན་ཏེ།    འོན་ཀྱང་དུས་རིང་དུ་སྟེ།    བསྐལ་པ་བརྒྱ་དང་།    སྟོང་དང་།    འབུམ་དང་།    བྱེ་བ་ཕྲག་བརྒྱའི་བར་དུ་སྦྱིན་པར་བྱའོ།།དེ་ལས་གཞན་དུ་ནི་མ་ཡིན་ནོ་ཞེས་སྦྱིན་པར་བྱེད་པ་མ་ཡིན་ནོ།    །འོ་ན་ཇི་ལྟར་སྦྱིན་པར་བྱེད་ཅེ་ན།    ནམ་མཁའ་ཞེས་གསུངས་པ་ལ།    ནམ་མཁའ་དང་འདྲ་བའི་སྐྱེ་བོ་ནི་ནམ་མཁའི་སྐྱེ་བོ་སྟེ།    དཔེར་ན་ནམ་མཁའ་ལ་མཐར་ཐུག་པ་མེད་པ་དེ་བཞིན་དུ་སྐྱེ་བོ་ཡང་ཞེས་བྱ་བའི་དོན་ཏོ།    །ཡང་ན་ནམ་མཁའ་དང་སྐྱེ་བོ་ནི་ནམ་མཁའི་སྐྱེ་བོ་སྟེ།    དེ་རྣམས་ཟད་པ་ནི་གཏུགས་པའོ།    །ནམ་མཁའི་ཁམས་ཇི་སྲིད་པ་དང་སེམས་ཅན་རྣམས་མྱ་ངན་ལས་མ་འདས་པའི་བར་དེ་སྲིད་ཀྱི་མཚམས་ཏེ།    གང་།    ཇི་སྲིད་ནམ་མཁའ་གནས་པ་དང་།    །འགྲོ་བ་ཇི་སྲིད་གནས་གྱུར་པ།    །དེ་སྲིད་བདག་ནི་གནས་གྱུར་ཏེ།    །ཞེས་གང་འཆད་པར་འགྱུར་བའོ།    །དེའི་ཕྱིར་མི་ཟད་པ་ནི་ཟད་པ་མེད་པ་སྟེ།    འདི་ལ་མཐའ་མེད་དོ་ཞེས་བྱས་ནས་སོ།    །འདིར་དགོངས་པ་ནི་འདི་ཡིན་ཏེ།    ནམ་མཁའ་དང་སྐྱེ་བོ་མ་ཟད་ཀྱི་བར་དུ་སྦྱིན་པ་གང་ཡིན་པ་དེ་ནི་དངོས་པོ་ལ་ཟད་པ་མེད་པ་ཉིད་ཡིན་ཏེ།    དེ་དག་ལ་ཡོངས་སུ་ཟད་པ་མེད་པའི་ཕྱིར་རོ།    །དངོས་པོ་སོ་སོར་
[ བསྟན་འགྱུར།   དེབ།61-ལྡེབ།1087 ]