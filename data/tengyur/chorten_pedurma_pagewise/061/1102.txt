རྣམས་ཀྱི་སྤྲིན་འབྱུང་གྱུར་ཅིག་སྟེ།    ཉེ་བར་གནས་པར་གྱུར་ཅིག་པའོ།    །དེ་རྣམས་ཡིན་ཏེ།    སངས་རྒྱས་དང་བྱང་ཆུབ་སེམས་དཔའ་རྣམས་ཡིན་ལ།གཞན་ནི་མ་ཡིན་ཏེ།    ཇི་ལྟར་བདག་གིས་ཉེ་བར་བརྟགས་པ་དེ་ལྟ་ཉིད་ཡིན་ནོ་ཞེས་པའི་ཐ་ཚིག་གོ།    །སངས་རྒྱས་དང་ཆོས་དང་དགེ་འདུན་དཀོན་མཆོག་གསུམ་ལ་ཕྱག་འཚལ་བའི་མཆོད་པ།    དུས་གསུམ་ཞེས་པ་ལ་སོགས་པ་གསུངས་པ་ལ།    ཕྱོགས་བཅུའི་སངས་རྒྱས་ཀྱི་ཞིང་ཇི་སྙེད་པ་དེ་དག་གི་རྡུལ་ཕྲ་མོ་ཇི་སྙེད་པའི་གྲངས་དེ་སྙེད་ཀྱིས་ཏེ།    དུས་གསུམ་གཤེགས་པ་ཀུན་ཞེས་པ་ནི་འདས་པ་དང་མ་འོངས་པ་དང་ད་ལྟར་བྱུང་བའི་དེ་བཞིན་གཤེགས་པའོ།    །ཇི་ལྟ་བུར་གྱུར་པ་ཞིག་ལ་ཞེ་ན།    ཆོས་དང་ཚོགས་ཀྱི་མཆོག་བཅས་ལ་སྟེ།    ཚོགས་རྣམས་ཀྱི་མཆོག་ནི་རྩེ་མོར་གྱུར་པ་སྟེ།    བྱང་ཆུབ་སེམས་དཔའི་ཚོགས་སོ།    །ཆོས་ཀྱང་ཡིན་ལ་ཚོགས་མཆོག་ཀྱང་ཡིན་ཏེ།    དེ་དག་དང་ལྷན་ཅིག་པའོ།    །དེ་བཞིན་གཤེགས་པའི་མཆོད་རྟེན་རྣམས་ལ་ཕྱག་འཚལ་བ།    མཆོད་རྟེན་རྣམས་དང་ཞེས་བྱ་བ་ལ་སོགས་པ་གསུངས་པ་ལ།    སྟེང་དང་བར་དང་འོག་དག་དང་།།ཕྱོགས་དང་ཕྱོགས་མཚམས་རྣམས་སུ་ཡང་།    །སྐུར་བཅས་སྐུ་ནི་མེད་པ་ཡི།    །མཆོད་རྟེན་རྣམས་ལ་བདག་ཕྱག་འཚལ།    །ཞེས་བྱ་བའི་དོན་ཏོ།    །བྱང་ཆུབ་སེམས་ཀྱི་གཞི་རྣམས་དང་།    །ཞེས་བྱ་བ་ནི་སྐྱེས་པའི་རབས་དང་།    རྟོགས་པ་བརྗོད་པ་དང་།    བལྟམས་པ་ལ་སོགས་པའི་གནས་རྣམས་སོ།    །ཕྱག་འོས་ཞེས་པ་ནི་སངས་རྒྱས་རྣམས་ཏེ་མཆོད་པར་འོས་པའོ།    །དེ་ལྟར་འདིས་ནི་མཆོད་པ་དང་ཕྱག་འཚལ་བའི་ཆོ་ག་བརྗོད་དོ།    །མཆོད་པའི་ཆོ་ག་འདི་ཡང་དམ་ཚིག་གསུམ་གྱི་རྒྱལ་པོ་ལས་བསྟན་པ་ཡིན་ཏེ།    ཐང་ལས་སྐྱེས་པའི་རིན་པོ་ཆེའི་རི་བོ་དང་།    ཆུ་ལས་སྐྱེས་པའི་རིན་པོ་ཆེའི་རི་བོ་དང་།    ཆུ་དང་ཐང་ལས་སྐྱེས་པའི་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1104 ]