མེད་པ་ཉིད་བསྟན་པར་བྱ་བའི་ཕྱིར།    ཕྱི་མའི་མུ་མཐར་ཐུག་པ་བསྟན་ཀྱང་ཞེས་བྱ་བ་ལ་སོགས་པ་གསུངས་ཏེ།    གལ་ཏེ་བཅོམ་ལྡན་འདས་ཀྱིས་འཁོར་བའི་མཐའ་མའི་བར་དུ་སེམས་ཀྱི་རྒྱུན་བསྟན་པར་གྱུར་ཀྱང་།    ་དེ་ལྟར་ན་ཡང་སྔོན་གྱི་གནས་རྗེས་སུ་དྲན་པ་ཤེས་པ་འདི་སྟོན་པ་ལས་མཐའ་ཡོད་པར་མི་འགྱུར་རོ།།གལ་ཏེ་འཁོར་བ་ལ་མཐའ་མེད་པས་ཕྱི་མའི་མུར་ཐུག་པ་ཞེས་ཇི་ལྟར་བརྗོད་ཅེ་ན།དེ་ལ་ལན་ནི།      ཡོངས་སུ་བརྟག་པ་ཉེ་བར་བཟུང་སྟེ་ཞེས་བྱ་བ་གསུངས་ཏེ།འཁོར་བ་མཐའ་ཡོད་པར་བརྟགས་ནས་ཞེས་བྱ་བའི་ཐ་ཚིག་གོ།    །བསམ་གྱིས་མི་ཁྱབ་ཅིང་ཞེས་བྱ་བ་ནི་བྱང་ཆུབ་སེམས་དཔའ་གཞན་རྣམས་ཀྱི་སེམས་ཀྱི་ཡུལ་མ་ཡིན་པས་སོ།    །མཚུངས་པ་མེད་ལ་ཞེས་བྱ་བ་ནི་དེ་བཞིན་གཤེགས་པ་ལས་གཞན་པ་རྣམས་ལ་དེ་ལྟ་བུའི་ཡེ་ཤེས་མེད་པས་སོ།    །ཚད་མེད་པ་དེ་ཞེས་བྱ་བ་ནི་གྲངས་ཀྱིས་བགྲང་བར་མི་ནུས་པས་སོ།      །དེ་ཉིད་བསྟན་པར་བྱ་བའི་ཕྱིར།    དེའི་མཐའ་ནི་བསྟན་པར་སླ་བ་མ་ཡིན་ནོ་ཞེས་བྱ་བ་ནི་འདི་ཙམ་ཞིག་གོ་ཞེས་བྱ་བའོ།།སངས་རྒྱས་ཁྱུ་མཆོག་ཏུ་གྱུར་པ་ཞེས་བྱ་བ་ནི་སངས་རྒྱས་ལ་མི་འཇིགས་པ་མངའ་བས་སོ།    །དགེ་བའི་རྩ་བ་ལ་དམིགས་པ་དེ་དང་དེས་ཞེས་བྱ་བ་ནི་དགེ་བའི་རྩ་བ་སངས་རྒྱས་ལ་བསྐྲུན་པ་ལ་སོགས་པ་སེམས་ལ་བྱས་ནས་སོ།    །ཕྱིར་མི་ལྡོག་པར་འགྱུར་བ་ཞེས་བྱ་བ་ནི་བྱང་ཆུབ་ལས་སོ།    །དེ་བཞིན་གཤེགས་པའི་སྟོབས་དགུ་པ་བསྟན་པར་བྱ་བའི་ཕྱིར།    ད་ནི་ཞེས་བྱ་བ་ལ་སོགས་པ་གསུངས་ཏེ།འཆི་འཕོ་དང་སྐྱེ་བ་མཁྱེན་པའི་སྟོབས་ཞེས་བྱ་བ་ལ།    འཆི་བ་ནི་ཕུང་པོ་འཇིག་པའོ༑    །སྐྱེ་བ་ནི་ཕུང་པོ་ཉི་མཚམས་སྦྱོར་བའོ།    །འདི་ནི་ཉེ་བར་མཚོན་པ་སྟེ།འཇིག་པ་དང་ཆགས་པ་ལ་སོགས་པ་ཡང་རིག་པར་བྱའོ།    །དེ་དག་ལ་མཁྱེན་པ་ཐོགས་པ་མེད་པ་གང་ཡིན་པ་དེ་ནི་སྟོབས་སོ།    །འཇིག་རྟེན་ལ་གནས་ཞེས་བྱ་བ་
[ བསྟན་འགྱུར།  དབུ་མ།  ར  ༡༡༩   དེབ།61-ལྡེབ།854 ]