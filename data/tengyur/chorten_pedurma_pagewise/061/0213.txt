གཞན་དུ་ངག་འཁྱལ་པ་ཡིན་ནོ།    །དེ་ལས་ལོག་པ་ནི་ཕྲ་མ་སྤོང་བའོ།    །ཚིག་རྩུབ་མོ་ནི་ཉོན་མོངས་པ་ཅན་གྱི་སེམས་ཀྱིས་གཞན་ལ་ཁ་ཟེར་བ་དང་།    སྐྱོན་གསལ་བར་བྱེད་པའོ།    །ཚིག་རྩུབ་མོ་སྨྲ་བར་བྱ་བ་ཡིན་པ་དང་།    དེར་འདུ་ཤེས་པ་དང་།    སེམས་རྩུབ་པ་དང་།    ཉེ་བར་རྩོམ་པ་དང་།    མི་འདོད་པ་བརྗོད་པ་སྟེ།    ཡན་ལག་ལྔའོ།    །དེ་ཡང་དོན་གོ་ན་ཚིག་རྩུབ་མོ་ཡིན་གྱི།གཞན་དུ་ངག་འཁྱལ་པ་ཡིན་ཏེ།    ཉོན་མོངས་པ་ཅན་ཡིན་པའི་ཕྱིར་རོ།    །དེ་ལས་ལྡོག་པ་ནི་ཚིག་རྩུབ་མོ་སྤོང་བའོ།    །ངག་འཁྱལ་པ་ནི་བརྫུན་དུ་སྨྲ་བ་ལ་སོགས་པའི་ལས་གསུམ་ལས་གཞན་པའི་ཉོན་མོངས་པ་ཅན་གྱི་ཚིག་གང་ཡིན་པ་སྟེ།འདོད་ཆགས་དང་བཅས་པ་དང་།    ཆོས་མ་ཡིན་པ་དང་ལྡན་པ་དང་།    བྱིས་པ་རྣམས་ལ་གཙེ་བའི་ཚིག་གམ།    ཚོགས་ནས་གཏམ་བྱེད་པའམ།    སྨྲེ་སྔགས་འདོན་པའམ།    གླུ་ལ་སོགས་པའམ།    གར་མཁན་ལ་སོགས་པའི་ཚིག་དང་།བསྟན་བཅོས་ངན་པ་སྟེ།    ངག་ལས་འདི་རྣམས་ཐམས་ཅད་ནི་ངག་འཁྱལ་པའོ།།དོན་བཟང་པོ་དང་།    མི་ལྡན་པའི་ཚིག་ཡིན་པ་དང་།    དེར་འདུ་ཤེས་པ་དང་།ཉོན་མོངས་པ་ཅན་གྱི་སེམས་དང་།    ཉེ་བར་རྩོམ་པ་དང་།    ངག་ཀྱལ་པ་བརྗོད་པ་སྟེ།    ཡན་ལག་ལྔའོ།    །དེ་ལས་ལྡོག་པ་ངག་ཀྱལ་པ་སྤོང་བའོ།    །དེ་དག་ནི་ངག་གི་ལས་ཀྱི་ལམ་བཞིའོ།    །ཆོས་གསུམ་པོ་ཞེས་བྱ་བ་ལ་སོགས་པ་ལ་མ་ཆགས་པ་དང་ཞེས་བྱ་བ་ནི་ཆགས་པ་ནི་བརྣབ་སེམས་ཏེ།    གཞན་རྣམས་ཀྱི་ཡིན་པ་དེའི་ཡིན་པར་གྱུར་ཅིག་སྙམ་པའི་གཞན་གྱིས་བཟུང་བའི་ནོར་རམ་ལོངས་སྤྱོད་དམ་བུད་མེད་ལ་མངོན་པར་འདོད་པ་དང་།    ལེན་པར་ངེས་པའོ།    །གཞན་གྱི་ནོར་ཡིན་པ་དང་།      དེར་འདུ་ཤེས་པ་དང་།      དེ་འདོད་པ་དང་།བླང་བའི་སེམས་དང་།    ལེན་པར་ངེས་པ་སྟེ།    ཡན་ལག་ལྔའོ།    །དེ་དག་ལས་
[ བསྟན་འགྱུར།   དེབ།61-ལྡེབ།213 ]