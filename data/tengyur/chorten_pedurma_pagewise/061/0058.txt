ལ་རེག་པའོ།    །བསྒོམ་པ་ནི་སྤོང་བའི་འདུ་བྱེད་བརྒྱད་གོམས་པར་བྱེད་པ་སྟེ།སྤོང་བའི་འདུ་བྱེད་བརྒྱད་ནི་འདུན་པ་དང་།    རྩོལ་བ་དང་།    དད་པ་དང་།ཤིན་ཏུ་སྦྱངས་པ་དང་།    དྲན་པ་དང་།    ཤེས་བཞིན་དང་།    སེམས་པ་དང་།བཏང་སྙོམས་སོ།    །སྤོང་བའི་དོན་དུ་འདུ་བྱེད་པ་ཡིན་པས་སྤོང་བའི་འདུ་བྱེད་དོ།།འདི་རྣམས་གང་སྤོང་བའི་དོན་གྱིས་འདུ་བྱེད་ཡིན་ཞེ་ན།    སྐྱོན་ལྔས་ཏེ།    དེ་ལ་སྐྱོན་ལྔ་ནི་ལེ་ལོ་དང་།    གདམས་ངག་བརྗེད་པ་དང་།      བྱིང་རྒོད་དང་།མངོན་པར་འདུ་མི་བྱེད་པ་དང་།    འདུ་བྱེད་པའོ།    །དེ་ལ་བྱིང་རྒོད་ནི་སྔར་བཤད་ཟིན་ཏོ།    །མངོན་པར་འདུ་མི་བྱེད་པ་ནི་བཏང་སྙོམས་སོ།    །འདུ་བྱེད་པ་ནི་ཡུལ་གཞན་ཡིད་ལ་བྱེད་པའི་སེམས་པ་གང་ཡིན་པའོ།    །དེ་ལ་ལེ་ལོ་ནི་སྤྱོར་བའི་དུས་ན་སྐྱོན་ཡིན་ཏེ།    དེས་སྦྱོར་བ་མི་བྱེད་པས་སོ།    །སྦྱོར་བ་བྱེད་པའི་དུས་སུ་གདམས་ངག་བརྗེད་པ་སྐྱོན་ཡིན་ཏེ།    དེས་སེམས་མཉམ་པར་འཇོག་པར་མི་འགྱུར་བས་སོ།    །མཉམ་པར་གཞག་པའི་དུས་སུ་བྱིང་རྒོད་སྐྱོན་ཡིན་ཏེ།དེ་རྣམས་ལས་སུ་རུང་བར་མི་འགྱུར་བས་སོ།    །བྱིང་བ་དང་རྒོད་པའི་དུས་སུ་མངོན་པར་འདུ་མི་བྱེད་པ་སྐྱོན་ཡིན་ཏེ།    མངོན་པར་འདུ་མི་བྱེད་པས་བྱིང་རྒོད་ཀྱི་གཉེན་པོ་ཡིད་ལ་མི་བྱེད་པའི་ཕྱིར་བྱིང་རྒོད་ཞི་བར་མི་འགྱུར་བས་སོ།    །བྱིང་རྒོད་ཞི་བའི་དུས་སུ་འདུ་བྱེད་པ་སྐྱོན་ཡིན་ཏེ།    བྱིང་རྒོད་དང་བྲལ་བས་སེམས་མཉམ་པ་ཉིད་ཐོབ་པའི་ཕྱིར་རབ་ཏུ་ཞི་བ་ཞེས་བརྗོད་པ་ཡིན་པས་དེ་ལྟར་གྱུར་པའི་ཚེ་བྱིང་རྒོད་ཀྱི་གཉེན་པོ་མངོན་དུ་བྱེད་པ་སྐྱོན་ཡིན་ནོ།    །འདི་རྣམས་ནི་སྐྱོན་ལྔའོ།    །སྐྱོན་ལྔ་པོ་དེ་རྣམས་སྤོང་བའི་དོན་དུ་སྤོང་བའི་འདུ་བྱེད་བརྒྱད་་རྣམ་གཞག་བྱེད་པ་ཡིན་ཏེ།    འདི་ལྟར་ལེ་ལོ་སྤང་བའི་དོན་དུ་འདུན་པ་དང་།རྩོལ་བ་དང་།    དད་པ་དང་།    ཤིན་ཏུ་སྦྱངས་པ་དང་།    སྤོང་བའི་འདུ་བྱེད་
[ བསྟན་འགྱུར།  དབུ་མ།  ར    ༡༡༩   དེབ།61-ལྡེབ།58 ]