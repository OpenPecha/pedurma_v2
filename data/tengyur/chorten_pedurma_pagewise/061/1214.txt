ནི་དེའི་ནད་མེད་པར་མི་འགྱུར་རོ་སྙམ་དུ་དགོངས་པ་ཡིན་ནོ།    །དེ་ལྟ་བས་ན་བྱ་བ་དེ་དག་ཐམས་ཅད་ནན་ཏན་གྱིས་རྫོགས་པར་བྱའོ།    །བྱང་ཆུབ་སེམས་དཔའི་སྤྱོད་པ་ལ་འཇུག་པའི་དཀའ་འགྲེལ།      ཤེས་རབ་འབྱུང་གནས་བློ་གྲོས་ཀྱིས་མཛད་པ་ལས།    ལེའུ་ལྔ་པའོ།།།།    དེ་ལྟར་ཚུལ་ཁྲིམས་རྣམ་པར་དག་པ་རྣམ་པ་མང་པོ་སྟོན་པ་ན་ལུས་ལ་སོགས་པ་བསྲུང་བ་དང་དག་པ་ཡང་བསྟན་ནས།    དགེ་བ་རྣམ་པར་དག་པ་བསྟན་པར་བྱ་བའི་ཕྱིར།    བཟོད་བྱ་ཐོས་པ་བཙལ་བར་བྱ།    །དེ་ནས་ནགས་སུ་གནས་པར་བྱ།    །མཉམ་པར་གཞག་ལ་བརྩོན་བྱ་ཞིང་།    །མི་སྡུག་ལ་སོགས་བསྒོམ་པར་བྱ།    །ཞེས་བྱ་བ་དེ་དག་མངོན་པར་བརྗོད་པར་བྱ་བའི་ཕྱིར་བརྩོན་པར་བྱེད་པ།    བསྐལ་པ་ཞེས་བྱ་བ་ལ་སོགས་པ་ཡིན་ཏེ།    དེ་དག་ཀུན་ཞེས་བྱ་བ་ནི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་ལས་བྱུང་བའི་ལེགས་པར་སྤྱད་པ་སྟེ།    དགེ་བའི་ངོ་བོས་སོ།    །སྦྱིན་པ་ནི་སྤྱིར་རྣམ་པ་གསུམ་མོ།      །བདེ་གཤེགས་མཆོད་པ་ཡང་རྣམ་པ་གསུམ་མོ།    །བསྐལ་པ་སྟོང་ཕྲག་དུ་མར་བསགས་ཤིང་བྱས་པ་གང་ཡིན་པ་དེ་དག་ཐམས་ཅད་ཁོང་ཁྲོ་སྟེ་སེམས་ཅན་ཐམས་ཅད་ལ་རྣམ་པར་སྡང་བས་འཇོམས་པར་བྱེད་དེ།    མེ་ཆུང་ངུས་རྩྭའི་ཚོགས་བཞིན་དུ་སྲེག་པར་བྱེད་དོ།    །འཕགས་པ་འཇམ་དཔལ་རྣམ་པར་རོལ་པའི་མདོ་ལས།འཇམ་དཔལ་ཁོང་ཁྲོ་ཁོང་ཁྲོ་ཞེས་བྱ་བ་ནི་བསྐལ་པ་བརྒྱར་བསགས་པའི་དགེ་བ་འཇོམས་པར་བྱེད་པ་སྟེ།    དེའི་ཕྱིར་ཁོང་ཁྲོ་ཞེས་བྱའོ་ཞེས་གསུངས་སོ།།འཕགས་པ་ཐམས་ཅད་ཡོད་པར་སྨྲ་བ་ལས་ཀྱང་གསུངས་ཏེ།    དགེ་སློང་དག་དགེ་སློང་འདི་དབུའི་སྐྲ་དང་།    སེན་མོའི་མཆོད་རྟེན་ལ་ཡན་ལག་ཐམས་ཅད་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1216 ]