བར་རིག་པར་བྱའོ་ཞེས་གསུངས་པས་ཚུལ་ཁྲིམས་ནི་བདེ་བ་ཉིད་ཀྱི་རྒྱུ་ཡིན་ནོ།    །དེས་ན་བདེ་བའི་རྒྱུ་ཉིད་ཡིན་པས་དམ་པ་རྣམས་ཀྱིས་བརྟེན་པར་བྱ་བ་ཉིད་ཡིན་པའི་ཕྱིར་ཚུལ་ཁྲིམས་སོ།    །སྡོམ་པའི་རང་བཞིན་ཅན་གྱི་ཚུལ་ཁྲིམས་ཀྱི་དབྱེ་བ་བསྟན་པར་བྱ་བའི་ཕྱིར།    དེ་ཡང་སྤོང་བ་བདུན་གྱི་མཚན་ཉིད་ཅན་ནོ་ཞེས་བྱ་བ་སྨོས་ཏེ།    དེ་ལ་སྤོང་བ་བདུན་ནི་སྲོག་གཅོད་པ་དང་།    མ་བྱིན་པར་ལེན་པ་དང་།    འདོད་པས་ལོག་པར་གཡེམ་པ་དང་།    བརྫུན་དུ་སྨྲ་བ་དང་།    ཕྲ་མ་དང་།    ངག་རྩུབ་པོ་དང་།    ངག་འཁྱལ་པ་སྤོང་བའོ།    །དེ་ལ་སྲོག་ཆགས་གཞན་གསོད་པ་ནི་སྲོག་གཅོད་པ་སྟེ།    སྲོག་ཆགས་ཡིན་པ་དང་།    སྲོག་ཆགས་སུ་འདུ་ཤེས་པ་དང་།      གསོད་པར་འདོད་པ་དང་།      ཉེ་བར་རྩོམ་པ་དང་།དངོས་སུ་གསོད་པ་སྟེ།    ཡན་ལག་ལྔ་དང་ལྡན་པའོ།    །དེ་ལ་གང་གསོད་པར་འདོད་པ་དེ་བསད་ན་ཡིན་གྱི་གཞན་ནི་མ་ཡིན་ནོ།    །དེ་ཡང་སྦྱོར་བ་དེས་དེ་མ་ཐག་ཏུའམ།    ཕྱིས་ཤི་བར་གྱུར་ན་སྲོག་གཅོད་པར་འགྱུར་རོ།    །དེ་སྤོང་བ་ནི་སྲོག་གཅོད་པ་སྤོང་བའོ།    །མ་བྱིན་པར་ལེན་པ་ནི་ནོར་གྱི་བདག་པོ་གཞན་ལ་དངོས་སུ་སྟོབས་ཀྱིས་སམ།    དངོས་སུ་མ་ཡིན་པ་རྐུ་བའི་སྒོ་ནས་ནོར་ལེན་པ་ནི་མ་བྱིན་པར་ལེན་པ་སྟེ།    གཞན་གྱི་ཡིན་པ་དང་།      གཞན་གྱི་ཡིན་པར་འདུ་ཤེས་པ་དང་།    ལེན་པར་འདོད་པ་དང་།    ཉེ་བར་རྩོམ་པ་དང་།    དངོས་སུ་ལེན་པ་ཉིད་ནི་ཡན་ལག་ལྔའོ།    །གལ་ཏེ་གང་ལེན་པར་འདོད་པ་དེ་ཉིད་བླངས་ན་དེའི་ཚེ་མ་བྱིན་པར་བླངས་པ་ཡིན་ལ།    དེ་སྤོང་བ་ནི་མ་བྱིན་པར་ལེན་པ་ལས་ལྡོག་པ་ཡིན་ནོ།    །འདོད་པ་ལས་ལོག་པར་སྤྱོད་པ་ནི་བགྲོད་པར་བྱ་བ་མ་ཡིན་པ་དང་།    ཡན་ལག་མ་ཡིན་པ་དང་།    ཡུལ་མ་ཡིན་པ་དང་།    དུས་མ་ཡིན་པར་འགྲོ་བ་ནི་འདོད་པ་ལས་ལོག་པར་སྤྱོད་པ་སྟེ།      བགྲོད་པར་བྱ་བ་མ་ཡིན་པ་
[ བསྟན་འགྱུར།    དབུ་མ།  ར    ༡༡༩   དེབ།61-ལྡེབ།210 ]