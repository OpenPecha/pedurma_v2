བསྔལ་དང་བྲལ་བར་བྱེད་པས་སོ།    །ཆོས་ཉིད་ཀྱི་སྟོབས་ཀྱང་ཡོད་དེ།    སྒྱུ་མ་ལྟ་བུའི་ཆོས་ཉིད་མངོན་དུ་བྱེད་པས་སོ།    །དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་པའི་སྟོབས་ཀྱང་ཡོད་དེ།    རྣམ་པ་ཐམས་ཅད་དུ་ཐམས་ཅད་མཁྱེན་པའི་ཡེ་ཤེས་ལ་མངོན་པར་ཕྱོགས་པས་སོ།    །སྟོབས་ཀྱི་ཕ་རོལ་ཏུ་ཕྱིན་པ་དང་ལྷན་ཅིག་ཏུ་གྱུར་པ་བསྟན་ཟིན་ཏོ།    །བསྡུ་བའི་དངོས་པོ་བཞི་ནི་སྦྱིན་པ་དང་།    སྙན་པར་སྨྲ་བ་དང་།    དོན་སྤྱོད་པ་དང་།    དོན་མཐུན་པའོ།    །དེ་ལ་སྦྱིན་པ་ནི་ཟང་ཟིང་གི་སྦྱིན་པའོ།    །སྙན་པར་སྨྲ་བ་ནི་ཕ་རོལ་ཏུ་ཕྱིན་པ་སྟོན་པའོ༑    །དོན་སྤྱོད་པ་ནི་ཕ་རོལ་ཏུ་ཕྱིན་པ་ལ་གཞན་ཡང་དག་པར་འགོད་པའོ།།དོན་མཐུན་པ་ནི་གང་ལ་གཞན་དག་ཡང་དག་པར་བཀོད་པ་དེ་ལ་བདག་ཉིད་ཀྱང་ཡང་དག་པར་རྗེས་སུ་འཇུག་པའོ།    །དེ་ལ་སྦྱིན་པ་ནི་རྗེས་སུ་འཛིན་པའི་ཐབས་ཏེ།ཟང་ཟིང་གི་སྦྱིན་པ་ལ་ལུས་རྗེས་སུ་འཛིན་པར་བྱེད་པས་སོ།    །སྙན་པར་སྨྲ་བ་ནི་རྟོགས་པར་བྱེད་པའི་ཐབས་ཏེ།    མ་རྟོགས་པ་རྟོགས་པར་བྱེད་པ་དང་།    ཐེ་ཚོམ་སེལ་བར་བྱེད་པས་སོ།    །དོན་སྤྱོད་པ་ནི་རབ་ཏུ་འཇུག་པར་བྱེད་པའི་ཐབས་ཏེ༑    དེས་དགེ་བ་ལ་འཇུག་པར་འགྱུར་བས་སོ།    །དོན་མཐུན་པ་ནི་རྗེས་སུ་འཇུག་པའི་ཐབས་ཏེ།    ཡང་དག་པར་འགོད་པ་པོས་ཇི་ལྟར་སྨྲས་པ་དེ་བཞིན་དུ་བྱེད་པར་རིག་ནས་དེས་གཞན་དག་དགེ་བ་གང་བཀོད་པར་གྱུར་པ་དེ་ལ་རྗེས་སུ་སྒྲུབ་པར་བྱེད་པས་སོ།      །དེ་སྦྱིན་པས་སེམས་ཅན་རྣམས་སྣོད་ཉིད་དུ་འགྱུར་ཏེ།ཆོས་ཉན་པ་དག་སྟོན་པ་པོའི་དབང་དུ་འགྱུར་བས་སོ།    །སྙན་པར་སྨྲ་བས་ཆོས་དེ་ལ་ལྷག་པར་མོས་ཏེ།    དེའི་དོན་རྟོགས་པ་དང་།    ཐེ་ཚོམ་གཅོད་པས་སོ།།དོན་སྤྱོད་པས་ཆོས་ཅི་འདྲ་བ་བཞིན་དུ་རྗེས་སུ་སྒྲུབ་པར་བྱེད་དོ།    །དོན་མཐུན་པས་དེའི་སྒྲུབ་པ་རྣམ་པར་དག་པར་བྱེད་པ་སྟེ།    དུས་ཡུན་རིང་དུ་སྒྲུབ་པར་བྱེད་
[ བསྟན་འགྱུར།   དེབ།61-ལྡེབ།107 ]