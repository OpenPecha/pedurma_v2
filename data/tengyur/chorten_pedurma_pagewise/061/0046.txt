གནས་སྐབས་དང་།      ཐར་པའི་ཆ་དང་མཐུན་པའི་དད་པ་དང་།    བརྩོན་འགྲུས་དང་།    དྲན་པ་དང་།    ཏིང་ངེ་འཛིན་དང་།    ཤེས་རབ་དང་མཚུངས་པར་ལྡན་པ་ཡིན་པས་ཐར་པའི་ཆ་དང་མཐུན་པའི་དགེ་བའི་རྩ་བའོ།    །ཐར་པ་ནི་འདིར་བྲལ་བའི་ཁྱད་པར་ཏེ།      ཉོན་མོངས་པ་དང་ཤེས་བྱའི་སྒྲིབ་པ་དང་བྲལ་བའོ།    །དེ་དང་ཆ་མཐུན་པ་ནི་ཐར་པ་དང་རྗེས་སུ་མཐུན་པའོ་ཞེས་པའི་དོན་ཏོ།    །གསུམ་པོ་དེ་ལ་ལས་དང་པོ་པའི་ས་ཞེས་ཀྱང་བྱ་སྟེ།    སའི་སྒྲས་ཤེས་པ་ཁྱད་པར་ཅན་སྟོན་ལ།    དེས་ན་ལས་དང་པོ་པ་ཐོག་མར་འཇུག་པ་རྣམས་ཀྱི་ཤེས་པ་གསུམ་མོ་ཞེས་པའི་ཐ་ཚིག་གོ།    །ཚོགས་ཀྱི་ལམ་ཞེས་ཀྱང་བྱ་སྟེ།འདིའི་གནས་སྐབས་ན་ཐར་པ་ཐོབ་པར་བྱེད་པའི་ཚུལ་ཁྲིམས་ལ་སོགས་པའི་ཚོགས་ཡོད་པས་ན་ཚོགས་ཀྱི་ལམ་སྟེ།    འདི་ལྟར་ཚུལ་ཁྲིམས་ལ་སོགས་པ་ཡོངས་སུ་རྫོགས་པས་དྲོ་བར་གྱུར་པ་ལ་སོགས་པའི་རིམ་གྱིས་རང་གི་རྒྱུད་ལ་བདེན་པ་མཐོང་བ་དང་།    དེའི་སྒྲིབ་པ་སྤོང་བའི་རྒྱུ་རུང་བ་ཐོབ་པ་ཉིད་ཡིན་པས་ཚུལ་ཁྲིམས་ལ་སོགས་པ་ལ་ཚོགས་ཀྱི་ལམ་ཞེས་བྱའོ།    །དེས་ན་ཆོས་མངོན་པ་མཛོད་ལས་ཚོགས་ཀྱི་ལམ་གང་ཞེ་ན།    སོ་སོའི་སྐྱེ་བོའི་ཚུལ་ཁྲིམས་དང་།    དབང་པོ་སྦས་པའི་སྒོ་ཉིད་དང་།    ཁ་ཟས་ཚོད་ཤེས་པ་དང་།    ནམ་གྱི་ཆ་སྟོད་དང་ཆ་སྨད་ལ་གཉིད་མི་ལོག་པ་དང་།    ཤེས་བཞིན་ལ་གནས་པའོ་ཞེས་གསུངས་པས་སོ།།དེ་ལ་རྨ་མེད་པ་ལ་སོགས་པའི་ཡོན་ཏན་དང་ལྡན་པའི་ཡོངས་སུ་དག་པའི་ཚུལ་ཁྲིམས་ནི་སོ་སོའི་སྐྱེ་བོའི་ཚུལ་ཁྲིམས་སོ།    །དེ་ལས་འདས་པ་ལ་ལྟོས་པའི་སྲེད་པ་དང་།    མ་འོངས་པ་ལ་མངོན་པར་དགའ་བའི་སྲེད་པ་དང་།      ད་ལྟ་བ་ལ་མངོན་པར་ཞེན་པའི་སྲེད་པ་ཁྱད་པར་གྱིས་འབིགས་པར་མི་ནུས་པས་རྨ་མེད་པའི་ཚུལ་ཁྲིམས་སོ།    །ལྟུང་བ་ཀུན་ཏུ་མི་སྤྱོད་པའི་ཕྱིར་མ་ཉམས་པའོ།    །
[ བསྟན་འགྱུར།  དབུ་མ།  ར    ༡༡༩   དེབ།61-ལྡེབ།46 ]