འགྱུར༑    །མཐོ་ལ་ཕྲག་དོག་མཉམ་དང་འགྲན།    །དམའ་ལ་ང་རྒྱལ་བསྟོད་ན་དྲེགས༑    །མི་སྙན་བརྗོད་ན་ཁོང་ཁྲོ་སྐྱེ།    །ནམ་ཞིག་བྱིས་ལས་ཕན་པ་ཐོབ།།བྱིས་དང་འགྲོགས་ན་བྱིས་པ་ལ།    །བདག་བསྟོད་གཞན་ལ་སྨོད་པ་དང་།    །འཁོར་བར་དགའ་བའི་གཏམ་ལ་སོགས།    །མི་དགེ་ཅིས་ཀྱང་ངེས་པར་འབྱུང་།།དེ་ལྟར་བདག་དང་གཞན་བསྟེན་པ།    །དེས་ནི་ཕུང་བར་འགྱུར་བར་ཟད།    །དེས་ཀྱང་བདག་དོན་མ་བྱས་ལ།    །བདག་ཀྱང་དེ་དོན་མི་འགྱུར་བས།    །བྱིས་ལས་ཐག་རིང་བྱོལ་བར་བྱ།    །ཕྲད་ན་དགའ་བས་མགུ་བྱས་ཏེ།    །འདྲིས་ཆེན་ཉིད་དུ་མི་འགྱུར་བར།    །ཐ་མལ་པ་ཙམ་ལེགས་པར་བྱ།    །བུང་བས་མེ་ཏོག་སྦྲང་རྩི་བཞིན།    །ཆོས་ཀྱི་དོན་ཙམ་བླངས་ནས་ནི།    །ཀུན་ལས་སྔོན་ཆད་མ་མཐོང་བཞིན།      །འདྲིས་པ་མེད་པར་གནས་པར་བྱ།      །བདག་ནི་རྙེད་མང་བཀུར་སྟི་བཅས།    །བདག་ལ་མང་པོ་དགའ་འོ་ཞེས།    །དེ་འདྲའི་སྙེམས་པ་འཆང་གྱུར་ན།      །ཤི་བའི་འོག་ཏུ་འཇིགས་པ་སྐྱེ།    །དེ་བས་རྣམ་པར་རྨོངས་པའི་ཡིད།      །གང་དང་གང་ལ་ཆགས་གྱུར་པ།    །དེ་དང་དེ་བསྡོངས་སྟོང་འགྱུར་དུ།    །སྡུག་བསྔལ་ཉིད་དུ་གྱུར་ཅིང་ལྡང་།    །དེ་བས་མཁས་པས་ཆགས་མི་བྱ།    །ཆགས་པ་ལས་ནི་འཇིགས་པ་སྐྱེ།    །འདི་དག་རང་བཞིན་འདོར་འགྱུར་བས༑    །བརྟན་པར་གྱིས་ཏེ་རབ་ཏུ་རྟོགས།    །རྙེད་པ་དག་ནི་མང་བྱུང་ཞིང་།།གྲགས་དང་སྙན་པ་བྱུང་གྱུར་ཀྱང་།    །རྙེད་དང་གྲགས་པའི་ཚོགས་བཅས་ཏེ།    །གང་དུ་འདོད་པའི་གཏོལ་མེད་དོ།    །བདག་ལ་སྨོད་པ་གཞན་ཡོད་ན།    །བསྟོད་པས་བདག་དགར་ཅི་ཞིག་ཡོད།    །བདག་ལ་བསྟོད་པ་གཞན་ཡོད་ན།    །སྨད་པས་མི་དགར་ཅི་ཞིག་ཡོད།    །སེམས་ཅན་མོས་པ་སྣ་ཚོགས་པ།      །རྒྱལ་བས་ཀྱང་ནི་མི་མགུ་ན།    །བདག་འདྲ་ངན་པས་སྨོས་ཅི་དགོས།      །དེ་བས་འཇིག་
[ བསྟན་འགྱུར།   དེབ།61-ལྡེབ།1003 ]