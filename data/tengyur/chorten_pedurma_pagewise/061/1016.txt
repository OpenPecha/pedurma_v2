ཉམས་པའང་སྐྱེ་བར་འགྱུར།    །གང་ཞིག་ཀུན་ལ་ལྟོས་མེད་པ།      །དེ་ཡི་ཕུན་ཚོགས་ཟད་མི་ཤེས།    །དེ་བས་ལུས་ཀྱི་འདོད་པ་ནི།    །འཕེལ་ཕྱིར་སྐབས་དབྱེ་མི་བྱ་སྟེ།    །གང་ཞིག་ཡིད་འོང་མི་འཛིན་པ།    །དེ་ནི་དངོས་པོ་བཟང་པོ་ཡིན།།ཐ་མར་ཐལ་བའི་མཐར་གཏུགས་ཤིང་།    །མི་གཡོ་གཞན་གྱིས་བསྐྱོད་བྱ་བ།    །མི་གཙང་གཟུགས་ནི་མི་བཟད་པ།    །འདི་ལ་ཅི་ཕྱིར་བདག་ཏུ་འཛིན།    །གསོན་ནམ་ཡང་ན་ཤི་ཡང་བླའི།    །བདག་ལ་འཁྲུལ་འཁོར་འདིས་ཅི་བྱ།    །བོང་སོགས་འདི་ཁྱད་ཅི་ཡོད་ན།    །ཀྱི་ཧུད་ང་རྒྱལ་སེལ་མི་བྱེད།    །ལུས་ཀྱི་ཁ་ཏ་བྱས་པ་ཡིས།།དོན་མེད་སྡུག་བསྔལ་ཉེར་བསགས་ནས།    །རྗེས་སུ་ཆགས་དང་ཁོང་ཁྲོ་བ།    །ཤིང་མཚུངས་འདི་ལ་ཅི་ཞིག་བྱ།    །བདག་གིས་འདི་ལྟར་བསྐྱངས་པའམ།    །བྱ་རྒོད་སོགས་ཀྱིས་ཟོས་ཀྱང་རུང་།    །ཆགས་མེད་ཞེ་སྡང་ཡོད་མིན་ན།    །ཅི་སྟེ་དེ་ལ་ཆགས་པར་བྱེད།    །གང་ཞིག་སྨོད་པས་ཁྲོ་བ་དང་།    །གང་ཞིག་བསྟོད་པས་མགུ་འགྱུར་བ།    །གལ་ཏེ་དེ་ཉིད་ཤེས་མེད་ན།    །བདག་གིས་གང་གི་ངལ་བ་བྱས༑    །གང་ཞིག་ལུས་འདི་འདོད་འགྱུར་བ།    །དེ་དང་བདག་བཤེས་ཡིན་ཞེ་ན།    །ཐམས་ཅད་རང་གི་ལུས་འདོད་པས།    །དེ་ལ་བདག་གོ་ཅིས་མི་དགའ།།དེ་བས་བདག་གིས་ཆགས་མེད་པར།    །འགྲོ་ལ་ཕན་ཕྱིར་ལུས་གཏང་བྱ།    །དེས་ན་འདི་ལ་ཉེས་མང་ཡང་།    །ལས་ཀྱི་སྤྱད་བཞིན་གཟུང་བར་བྱ།    །དེ་བས་བྱིས་པའི་སྤྱོད་པས་ཆོག    །བདག་གིས་མཁས་པའི་རྗེས་བསྙགས་ཏེ།      །བག་ཡོད་གཏམ་ནི་དྲན་བྱས་ནས།    །གཉིད་དང་རྨུགས་པ་བཟློག་པར་བྱ།    །རྒྱལ་སྲས་ཐུགས་རྗེ་ཆེ་རྣམས་ལྟར།    །རིགས་པའི་སྲན་ནི་གཟུགས་བྱ་སྟེ།      །ཉིན་མཚན་ཕྱད་པར་མ་འབད་ན།    །བདག་གི་སྡུག་བསྔལ་ནམ་མཐར་ཕྱིན།    །དེ་བས་སྒྲིབ་པ་བསལ་བའི་ཕྱིར།    །ལོག་པའི་ལམ་ལས་སེམས་བླན་ཏེ།    །ཡང་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1018 ]