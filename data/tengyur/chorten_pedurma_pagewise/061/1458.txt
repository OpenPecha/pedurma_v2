དུས་ན་སྟེ་དམིགས་པའི་དུས་ནའོ།    །དེ་ཞེས་པ་ནི་ཉོན་མོངས་པའི་བག་ཆགས་མ་སྤངས་པའི་མཐོང་བ་པོའོ།    །སྟོང་པའི་བག་ཆགས་ཉམ་ཆུང་ཞེས་པ་ལ།    སྟོང་པ་སྟེ་དངོས་པོའི་དེ་ཁོ་ན་ཉིད་དམ་སྟོང་པ་ཉིད་ཅེས་ཚིག་བསྡུས་ཏེ་སྡེབ་སྦྱོར་གྱི་ངོར་དངོས་པོའི་རྐྱེན་བསུབས་ནས་སྟོང་པ་ཞེས་བསྟན་ཏོ།    །བག་ཆགས་ནི་འདུས་བྱས་པས་གཞག་པ་ཡིན་ལ།    དེ་ཉམ་ཆུང་བ་ནི་ནུས་པ་དང་བྲལ་བ་ཡིན་ཏེ།བརྟགས་པའི་ངོ་བོ་མཐོང་བའི་ཕྱིར་རོ།    །དེའི་ཕྱིར་དེའི་ཚེ་དངོས་པོ་སྟོབས་དང་ལྡན་པ་ཡིན་ནོ།    །འོ་ན་ཇི་ལྟར་དེ་བཟློག་པར་འགྱུར་ཞེ་ན།    སྟོང་ཉིད་ཅེས་པ་ལ་སོགས་པ་གསུངས་ཏེ།    སྟོང་ཉིད་ནི་སྒྱུ་མའི་རང་བཞིན་མེད་པ་ཉིད་ཡིན་ལ།བག་ཆགས་ནི་དེས་གཞག་པའི་ཤུགས་ཡིན་ཏེ།    གོམས་པའི་སྟོབས་ཀྱིས་བརྟེན་པར་འགྱུར་ཞེས་པའི་ཐ་ཚིག་གོ།    །དེས་ན་འགལ་བའི་རྐྱེན་གྱིས་སྤོང་བར་འགྱུར་ཏེ།མེ་དང་ཉེ་བར་གྱུར་པས་གྲང་བའི་རེག་པ་བཞིན་ཟློག་པར་བྱེད་དེ།ཅི་ཞིག་ཅེ་ན།    དངོས་པོའི་བག་ཆགས་ཏེ།    ཐོག་མ་མེད་པའི་འཁོར་བ་ནས་གོམས་པས་དངོས་པོར་འཛིན་ཅིང་ཞེན་པ་ནི་བག་ཆགས་ཡིན་ལ།    དེ་ཡང་དག་པའི་དོན་ཡིན་པའི་ཕྱིར་དང་དངོས་པོའི་རང་བཞིན་ཡིན་པའི་ཕྱིར་དང་།གཞན་ནི་བརྫུན་པ་ཡིན་པས་གློ་བུར་བ་ཡིན་པའི་ཕྱིར་རོ།    །དངོས་པོ་ལ་མངོན་པར་ཞེན་པ་འམ།    སྟོང་པ་ཉིད་དུ་མངོན་པར་ཞེན་པ་དག་མངོན་པར་ཞེན་པར་ཁྱད་པར་ཅུང་ཟད་ཀྱང་མེད་པ་མ་ཡིན་ནམ།    དེ་ཡང་རྟོག་པ་ལས་མ་འདས་པའི་ཕྱིར་ཏེ།    གང་།    སྟོང་ཉིད་ལྟ་བ་ཐམས་ཅད་ལས།    །ངེས་པར་འབྱིན་པར་རྒྱལ་བས་གསུངས།    །གང་དག་སྟོང་པ་ཉིད་ལྟ་བ།    །དེ་དག་གསོ་བྱ་མིན་པར་གསུངས༑      །ཞེས་གསུངས་པ་ཡིན་ནོ་ཞེ་ན།    འདི་སྤང་བར་འདོད་ནས་ཅི་ཡང་མེད་ཅེས་པ་ལ་སོགས་པ་གསུངས་ཏེ།    ཅུང་ཟད་ཅེས་པ་ནི་དངོས་པོའམ་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1460 ]