ནོར་བུས་ཕྱི་བདར་བྱས་པའོ།    །སྦྱངས་པ་ནི་བུལ་ཏོག་དང་།    སྐྱུ་རུ་ར་དང་།ལན་ཚྭ་ལ་སོགས་པས་ཕྱིའི་དྲི་མ་བཀྲུས་པའོ།    །དེ་ལྟ་བུར་གྱུར་པ་ཡང་ཡིན་ལ།གསེར་ཡང་ཡིན་པ་དེའི་འོད་ཆགས་ནི་འོད་ཟེར་ཞེས་པའི་དོན་ཏོ།    །དེ་དང་འདྲ་བར་འབར་ཞིང་འོད་ཟེར་དང་ལྡན་པའོ།    །འདི་ཡང་འཇིག་རྟེན་ལ་གྲགས་པས་བཤད་པ་ཡིན་ཏེ།    དེ་བཞིན་གཤེགས་པའི་སྐུ་མཛེས་པ་ལ་ནི་འཇིག་རྟེན་ན་དཔེ་ཅུང་ཟད་ཀྱང་ཡོད་པ་མ་ཡིན་ནོ།    །ད་ནི་ཕྲེང་བའི་མཆོད་པ།    ཐུབ་དབང་ཞེས་བྱ་བ་ལ་སོགས་པ་གསུངས་ཏེ།    མན་ད་ར་ནི་ལྷ་རྣམས་ཀྱི་མེ་ཏོག་གི་ཁྱད་པར་རོ།    །་མ་ལི་ཀ་ནི་བར་ཤི་ཀའོ།    །དེ་དག་ལ་སོགས་པ་ཐམས་ཅད་དེ།དྲི་ཞིམ་པའི་མེ་ཏོག་ཡིད་འཕྲོག་པ་རྣམས་ཀྱིས་མཆོད་གནས་ཀྱི་མཆོག་ཐུབ་པའི་དབང་པོ་རྣམས་ལ་མཆོད་པར་བགྱིའོ།    །མེ་ཏོག་ཀྱང་ཡིན་ལ་ཕྲེང་བ་ཡང་ཡིན་ཏེ།སྤེལ་ལེགས་ཡིད་འོང་ཞེས་པ་ནི་ལེགས་པར་བསྒྱུར་ཞིང་སྤྲས་པའི་ཁྱད་པར་ཏེ།འདོད་པར་འོས་པ་རྣམས་ཀྱིས་སོ།    །སྤོས་ཀྱི་མཆོད་པ་སྤོས་མཆོག་ཅེས་བྱ་བ་ལ་སོགས་པ་ལ་གསུངས་པ་ལ།    རྒྱས་པ་ནི་སྡུག་པའོ།    །ཁྱབ་པ་ནི་འཕྲོ་བའམ་དྲི་ཆེ་བར་ལྡང་བའོ།    །དེ་ལྟ་བུའི་དྲི་བདུག་པའི་སྤྲིན་ཚོགས་གང་ལ་ཡོད་པ་དེ་ལ་དེ་སྐད་ཅེས་བྱའོ།    །བདུག་པ་དེ་རྣམས་སྤྲིན་ལྟ་བུར་ནམ་མཁའི་དཀྱིལ་དུ་འཁྲིགས་པའི་གཟུགས་ཅན་ཏེ།    སྐྱེས་བུ་སྟག་ལ་སོགས་པ་རྣམས་ཀྱི་ཞེས་པ་ལྟར་དཔེར་བྱས་པའི་ཚིག་བསྡུ་བའོ།    །བདུག་པ་རྣམས་ཀྱི་ཚོགས་ཏེ་སྤྲིན་བཞིན་དུ་གྱེན་དུ་འགྲོ་བ་རྣམས་ཀྱིས་ཞེས་པའི་དོན་ཏོ།    །དེ་ལ་ཞེས་པ་ནི་ཐུབ་པའི་དབང་པོ་ལའོ།    །་བདུག་པར་བགྱི་ཞེས་པ་ནི་བདུག་པ་རྣམས་ཀྱིས་ལྷག་པར་བསྒོ་བར་བགྱིའོ།    །བཤོས་གཙང་གི་མཆོད་པ།    ཞལ་ཟལ་ཞེས་བྱ་བ་ལ་སོགས་པ་གསུངས་ཏེ།    ཞལ་ཟས་ནི་གང་ཞིག་ཞལ་བཀང་ནས་གསོལ་བའོ།    །
[ བསྟན་འགྱུར།   དེབ།61-ལྡེབ།1101 ]