སུ་བསྟན་པ་ཉེ་བར་སྦྱོར་བ་ཡང་རྙེད་པར་དཀའ།    མིའི་འཇིག་རྟེན་ན་ཡང་དག་པའི་འཚོ་བ་ཡང་རྙེད་པར་དཀའོ་ཞེས་གསུངས་སོ།    །འདི་ཉིད་ལ་དགོངས་ནས།འཇིག་རྟེན་ན་ནི་མི་རྙེད་དཀའ།    །སངས་རྒྱས་འབྱུང་བ་ཤིན་ཏུ་དཀའ།    །དེ་བས་དད་དང་རབ་བྱུང་དང་།    །གྲུབ་པའང་ཤིན་ཏུ་རྙེད་པར་དཀའ།    །སེམས་ཅན་ཀུན་ལ་རྗེས་བརྩེ་བས།    །སྡུག་བསྔལ་ཐམས་ཅད་རབ་ཞིའི་ཕྱིར།    །བྱང་ཆུབ་སེམས་ནི་བསྟན་པ་དག    །གཅིག་ནས་གཅིག་ཏུ་དཀོན་པ་ཡིན།    །ཞེས་གསུངས་སོ།    །ཡང་མི་ཁོམ་པ་ནི་འདི་རྣམས་ཡིན་ཏེ།    དམྱལ་བ་ཡི་དྭགས་དུད་འགྲོ་དང་།    །ཀླ་ཀློ་ཚེ་རིངས་ལྷ་དང་ནི།    །ལོག་ལྟ་སངས་རྒྱས་མི་འབྱུང་དང་།།ལྐུགས་པ་འདི་དག་མི་ཁོམ་བརྒྱད།    །ཅེས་སོ།      །དེ་བས་ན་ད་ལྟ་ཉིད་དུ་བརྩོན་པར་བྱའོ།    །ད་ནི་བྱང་ཆུབ་ཀྱི་སེམས་ཡོངས་སུ་གཟུང་བའི་དོན་དུ་དེ་ལ་འདོད་པ་བསྐྱེད་པའི་ཕྱིར་ཕན་ཡོན་ལ་འཇུག་པ།    ཇི་ལྟར་མཚན་མོ་ཞེས་བྱ་བ་ལ་སོགས་པ་གསུངས་ཏེ།    ཇི་ལྟར་མཚན་མོའི་སྤྲིན་འདུས་པའི་དུས་སུ་སྤྲིན་རྣམས་ཀྱིས་མུན་ནག་ཤིན་ཏུ་སྟུག་པར་གྱུར་པ་ན་གློག་འགྱུ་སྐད་ཅིག་ཐང་ཅིག་ཙམ་སྣང་བར་བྱེད་དེ།    དངོས་པོར་གྱུར་པ་ཅུང་ཟད་རབ་ཏུ་གསལ་བར་བྱེད་དོ།    །འདིར་ཡང་དཔེ་དེ་ཉིད་སངས་རྒྱས་མཐུ་ཡིས་ཞེས་བྱ་བ་ལ་སོགས་པ་གསུངས་ཏེ།སངས་རྒྱས་བཅོམ་ལྡན་འདས་ཉིད་ཕན་པ་དང་བདེ་བ་ལ་སྦྱོར་བའི་ཕྱིར་སྐལ་བ་ཅན་དང་སྐལ་བ་ཅན་མ་ཡིན་པའི་སེམས་ཅན་གྱི་རྒྱུད་ལ་གཟིགས་ཤིང་རྟག་ཏུ་བཞུགས་ཏེ།    གང་གི་ཚེ་གང་དུ་ཐབས་གང་གིས་གང་ལ་སྐལ་བ་དང་ལྡན་པ་གང་ཡིན་པ་གཟིགས་ནས།    དེའི་ཚེ་དེར་ཐབས་དེས་དེ་ལ་དེ་བྱིན་གྱིས་རློབ་པར་མཛད་ཅིང་།    སྐལ་བ་དང་མི་ལྡན་པའི་གནས་སྐབས་སུ་བཏང་སྙོམས་ཀྱིས་བཞུགས་སོ།    །དེ་ལྟ་ན་དེ་བཞིན་གཤེགས་པའི་བྱིན་གྱི་བརླབས་ཀྱིས་ཅི་ཞིག་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1062 ]