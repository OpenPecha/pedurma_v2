མི་གྲུབ་སྟེ་མི་རྫོགས་ལ།    དེར་ལོག་པར་རྟོགས་པ་མེད་པའི་ཕྱིར་ཅི་ཞིག་བརྗོད་པར་བྱ།    གང་གིས་མི་འགྲུབ་ཅེ་ན།    བྲན་གཡོག་ཅེས་པ་ལ་སོགས་པ་སྨོས་ཏེ།རྗེ་དཔོན་ནི་བདག་པོ་ཡིན་ལ་བྲན་གཡོག་ནི་ལས་ཀྱི་འབྲས་བུ་ལེན་པ་བྲན་གྱིས་རྗེས་སུ་འཚོ་བ་ཡིན་ཏེ།    དེའི་ལས་མ་བྱས་པ་ན་གཉི་ག་ཡང་མཐོང་བའི་ཆོས་ལ་མི་འགྲུབ་པར་དེ་མཐོང་བ་ཉིད་དོ།    །དེ་ཡང་གོ་རིམས་ཇི་ལྟ་བ་བཞིན་དུ་དེའི་བསྒྲུབ་པར་བྱ་བ་བསྙེན་བཀུར་གྱི་བདེ་བ་ལ་སོགས་པ་དང་དེ་ལས་བྱུང་བའི་ཟས་དང་གོས་ལ་སོགས་པ་ཡིན་ནོ།    །འདི་ལྟར་ཤེས་ཀྱང་བདག་དང་གཞན་ལ་ཡོད་པའི་སྤྱོད་པ་ཕྱིན་ཅི་ལོག་ནི་རྨོངས་པའི་མཐུ་ཡིན་ནོ་ཞེས་བསྟན་པའི་ཕྱིར།མཐོང་དང་ཞེས་བྱ་བ་ལ་སོགས་པ་གསུངས་ཏེ།    ཕན་ཚུན་བདེ་བ་སྐྱེད་པ་ནི་བདེ་བ་སྒྲུབ་པར་བྱེད་དོ།    །ཅི་ལྟ་བུར་གྱུར་པ་ཞིག་ཅེ་ན།    མཐོང་དང་མ་མཐོང་བདེ་འགྲུབ་པ་སྟེ།    མཐོང་བ་དང་མ་མཐོང་བའི་འཇིག་རྟེན་དུ་བདེ་བ་འགྲུབ་པ་སྟེ་ཆེན་པོ་ཉིད་ཡིན་ལ།    བདེ་བའི་དགའ་སྟོན་གྱི་དགའ་བ་གང་ལ་ཡོད་པ་དེ་ལ་དེ་སྐད་ཅེས་བྱའོ།    །དེ་བོར་ནས་ཕན་ཚུན་དུ་མི་འདོད་པ་བྱས་པས་སྡུག་བསྔལ་བའི་ཕྱིར་སྡུག་བསྔལ་སྐྱེད་པར་བྱེད་པ་ཡིན་པས་སྡུག་བསྔལ་ལེན་ཅིང་འཛིན་པ་ཡིན་ནོ།    །མི་བཟད་པས་ནི་དམྱལ་བ་ལ་སོགས་པར་བྱས་པའི་ཤིན་ཏུ་འཇིགས་སུ་རུང་བའི་རང་བཞིན་ཡིན་པའི་ཕྱིར་རོ།    །རྨོངས་པ་ཞེས་པ་ནི་སྨད་པ་ཡིན་ཏེ།    རྨོངས་པའི་དབང་གིས་ཕན་པ་དང་མི་ཕན་པ་མ་མཐོང་བ་ཡིན་ལ།ཡང་ན་རྨོངས་པ་ཞེས་པ་ནི་འདིར་གཏན་ཚིགས་ཀྱི་ཚིག་ཡིན་ནོ།    །གང་གི་ཕྱིར་རྨོངས་པ་ཡིན་པ་དེའི་ཕྱིར་འདི་རྣམས་ཕྱིན་ཅི་ལོག་གི་འཇུག་པ་ཡིན་ཏེ།  དེ་ལྟར་ན་རྨོངས་པ་འདི་ཉིད་སེམས་ཅན་རྣམས་ལ་གནོད་པར་བྱེད་པ་ཡིན་ནོ་ཞེས་བསྟན་བཅོས་མཛད་པས་སྙིང་བརྩེ་བར་མཛད་དོ།    །འདི་ཡིད་ལ་བྱས་པས་ཀྱང་
[ བསྟན་འགྱུར།   དེབ།61-ལྡེབ།1367 ]