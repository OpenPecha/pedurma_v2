ལ་ཞི་བ་ཡི།    །ཞེས་བྱ་བ་ལ།    བདེ་བ་ནི་ཚེ་འདིའོ།    །ཞི་བ་ནི་ཚེ་ཕྱི་མའིའོ།།ཡང་ན་བདེ་བ་ནི་མཐོ་རིས་ཀྱིའོ།    །ཞི་བ་ནི་ཐར་པའིའོ།    །ཡང་ན་བདེ་བ་ནི་ཚེ་ཕྱི་མའིའོ།    །ཞི་བ་ནི་ཚེ་འདིའི་སྟེ།    ཉོན་མོངས་པ་དང་ལས་དེ་ཉིད་ཀྱི་མི་མཐུན་པའི་ཕྱོགས་ཞི་བར་བྱེད་པའི་ཕྱིར་རོ།    །ཡང་ན་བདེ་བ་ནི་གཞན་གྱི་དོན་ཏོ།།ཞི་བ་ནི་རང་གི་དོན་ཏོ།    །འདི་ལྟར་ཞེས་བྱ་བ་ལ་སོགས་པས་ནི་མཇུག་སྡུད་དོ།།འོ་ན་མི་དགེ་བའི་ལས་ལ་ཡང་ཆོག་པར་མི་འཛིན་པར་དགའ་བའི་དཔུང་བསྐྱེད་པར་བྱའམ་ཞེ་ན།    མ་ཡིན་ཏེ།    མི་དགེ་བའི་ལས་ལ་ནི་ལྷན་ཅིག་རྗེས་སུ་སྤྱོད་པའི་ཤེས་བཞིན་གྱིས་བྱེད་པའི་མོད་ལ་ཚོར་བར་འགྱུར་ན་ཕྱིས་བྱེད་པར་འདོད་པའི་བསམ་པ་སྤང་བར་བྱའོ་ཞེས་བསྟན་པའི་ཕྱིར་རྗེས་སུ་ཞེས་བྱ་བ་ལ་སོགས་པ་སྨོས་སོ།    །ད་ནི་མི་དགེ་བའི་ལས་ལ་མངོན་པར་དགའ་བའི་རྒྱུ་ཉོན་མོངས་པའི་མཚོན་བརྗེད་ངས་པ་དང་།    ཤེས་བཞིན་མ་ཡིན་པའི་དབང་དུ་མི་གཏོང་ཞིང་དྲན་པ་དང་ཤེས་བཞིན་ལ་གནས་ཏེ།    ཉོན་མོངས་པ་རྣམས་སྤང་བར་བྱའོ་ཞེས་བསྟན་པའི་ཕྱིར།    འཐབ་རྙིང་ཞེས་བྱ་བ་ལ་སོགས་པ་སྨོས་སོ།    །དྲན་པ་ཉམས་པར་འགྱུར་ན་ཇི་ལྟར་བྱ་ཞེ་ན།    གཡུལ་དུ་ཞེས་བྱ་བ་ལ་སོགས་པ་སྨོས་སོ།    །དང་པོ་ཉིད་ནས་ཀྱང་མི་འཆོར་བར་བསྒྲུབ་པའི་ཕྱིར།    ཡུངས་མར་ཞེས་བྱ་བ་སྨོས་ཏེ།    དྲན་པ་ཞེས་བྱ་བ་ནི།    མཚོན་པ་ཙམ་དུ་ཟད་ཀྱི་ཤེས་བཞིན་ལ་ཡང་རིག་པར་བྱའོ།    །གལ་ཏེ་དེ་ལྟར་འབད་ཀྱང་རེས་འགའ་ལྟུང་བ་བྱུང་ན་ཇི་ལྟར་བྱ་སྙམ་པ་ལ།    ཉེས་པ་འབྱུང་བ་ཞེས་བྱ་བ་ལ་སོགས་པ་སྨོས་སོ།    །དགེ་བཤེས་ཕྲད་དང་ཞེས་བྱ་བ་ལ་སོགས་པའི་དོན་ནི།    གལ་ཏེ་འདི་སྙམ་དུ་དགེ་བའི་བཤེས་གཉེན་དང་ཕྲད་པ་ལ་སོགས་པ་ལ་བརྟེན་ཏེ།    དུས་ཐམས་ཅད་དུ་དྲན་པ་དང་མི་འབྲལ་བར་བྱ་སྙམ་ན་དེའི་ཚེ་དེ་ལ་ཐབས་ཇི་ལྟར་བྱ་སྙམ་པ་ཡིན་ནོ།    །དེས་ན་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1792 ]