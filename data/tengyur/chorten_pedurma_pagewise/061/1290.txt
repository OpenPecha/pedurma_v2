ཡང་བྱ་བ་ཞན་པས་བསྒྲུབ་པར་བྱ་བ་མ་ཡིན་ནོ་ཞེས་གོ་བར་བྱས་ནས་ཀྱང་གལ་ཏེ་བརྩོན་འགྲུས་མ་བརྩམས་པ་ཡིན་པས་རྩོམ་པར་ཞན་པར་གནས་པ་ཡིན་ལ།དེའི་ཚེ་ངན་སོང་དུ་ལྷུང་བ་ལས་གཞན་རྟེན་ཡོད་པ་མ་ཡིན་པར་བདག་གིས་བསམས་ནས་སྐྱོ་བ་མངོན་དུ་བྱ་སྟེ།    འདུན་པ་བསྐྱེད་པར་བྱའོ་ཞེས་པ་ནི་བསྡུས་པའི་དོན་ཏོ།    །ཡན་ལག་གི་དོན་བརྗོད་པར་བྱ་སྟེ།    དཔག་ཏུ་མེད་པ་ནི་ཚད་དུ་བྱ་བར་མི་ནུས་པའོ།    །ཉེས་པ་ནི་ལུས་དང་སེམས་ལ་བརྟེན་པའོ།    །གཞོམ་པར་བྱ་བ་ནི་སྤང་བར་བྱ་བའོ།    །བདག་དང་གཞན་ནི་རང་གི་བདག་ཉིད་དང་།གཞན་གྱི་བདག་ཉིད་དོ།    །་རེ་རེ་ལ་ཞེས་པ་ནི་རེ་ཞིག་མང་པོ་རྣམས་བཞག་སྟེ།མང་དུ་ནི་དེ་རྣམས་ལའོ།    །བསྐལ་པ་རྒྱ་མཚོ་སྟེ།    བསྐལ་པ་བརྒྱ་སྟོང་དུ་མས་སོ༑    །ཟད་པ་ནི་སྤོང་བར་བྱེད་པས་སོ།    །དེ་ལ་ནི་དེ་རྣམས་ལའོ།    །ཉེས་ཟད་རྩོམ་པ་ནི་ཉེས་པ་སྤོང་བ་ལ་སྤྲོ་བའོ།    །ཅུང་ཟད་ཙམ་ནི་ཆ་ཙམ་ཡང་ངོ་།།བདག་ལ་མ་མཐོང་བ་ནི་མི་སྣང་བའོ།    །དེའི་ཕྱིར་སྡུག་བསྔལ་དཔག་ཏུ་མེད་པའི་རྟེན་ཏེ།    སྡུག་བསྔལ་ཚད་མེད་པའི་སྣོད་ཡིན་ནོ།    །བདག་གི་སྙིང་མི་འགས་པ་ནི་ཅིའི་ཕྱིར་རལ་བར་མ་གྱུར་པ་སྟེ།    རྣམ་པ་གང་གིས་སོ།    །བདག་དང་གཞན་གྱི་ཞེས་པ་ལ་སོགས་པ་ནི་གོ་སླའོ།    །དོན་མེད་པ་ནི་འབྲས་བུ་མེད་པ་ཉིད་དེ།    བདག་གི་སྐྱེ་བ་ནི་མི་ཁོམ་པ་བརྒྱད་ལས་གྲོལ་བ་ཡིན་ལ་ཁྱེར་བ་ནི་་བསྐྱལ་བས་ཏེ་རྒྱབ་ཏུ་བྱས་ཞེས་པའི་ཐ་ཚིག་གོ།    །བརྒྱ་ལན་ཐོབ་པ་ནི།    རྒྱ་མཚོ་ཆེར་གཡེངས་གཉའ་ཤིང་གི།    །བུ་གར་རུས་སྦལ་མགྲིན་ཆུད་ལྟར།    །ཡུན་རིང་པོས་ཐོབ་པ་ཡིན་ནོ།    །དེ་ཉིད་ཀྱི་ཕྱིར་ངོ་མཚར་བའི་གནས་ཡིན་པས་རྨད་དུ་བྱུང་བའོ།    །འདིའི་ཕྱིར་ཡང་ཉམས་པ་ཡིན་ནོ་ཞེས།    བདག་གིས་ཞེས་པ་ལ་སོགས་པ་གསུངས་ཏེ།    དེ་བཞིན་གཤེགས་པ་རྣམས་ལ་བསྙེན་བཀུར་བྱས་པས་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1292 ]