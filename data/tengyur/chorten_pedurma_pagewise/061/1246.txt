དབྱུག་པ་ལ་སོགས་པས་བརྡེག་པའམ་བརྒྱད་བཀག་སྨྲ་བའི་ཉེས་པ་དེ་རང་གིས་བྱས་པ་ཡིན་ཏེ།    གཞན་ནི་གནོད་པ་བྱས་པས་དེ་ལ་ཁྲོ་བར་གྱུར་ན་སྟེ་འཚིག་པར་འགྱུར་ནའོ།    །རྨོངས་པས་ནི་རྣམ་པར་རྨོངས་ནས་ཏེ།    རང་གིས་བྱས་པའི་ལས་དང་འབྲས་བུའི་འབྲེལ་བ་མི་གཉེར་བ་སྟེ།    ་མ་རིག་པའི་སྒྲིབ་པས་སླར་བརྡེག་པ་དང་།    འཁྱལ་པ་ལ་སོགས་པ་བརྩོན་པར་བྱེད་པའོ།    །དེ་ལྟར་ན་ཉོན་མོངས་པའི་སྲིན་པོས་བརླམས་པས་དབང་དུ་བྱས་པ་དེ་ལ་གང་སྐྱོན་མེད་པར་སྨྲ་ཞེས་པ་མེད་པ་དང་ཉེས་པ་དང་ལྡན་པར་གང་ལ་སྨྲ།    འདི་དག་གཉི་ག་ཡང་ཐུན་མོང་དུ་ཉེས་པ་དང་ལྡན་པའི་ཕྱིར་རོ།    །འདི་ལྟར་ཡང་བདག་གི་ཚུལ་ཉིད་ལ་བསམས་ཏེ་ཁོང་ཁྲོའི་སེམས་བཟློག་པར་བྱའོ་ཞེས་གསུངས་པ།    གང་གིས་ཞེས་བྱ་བ་ལ་སོགས་པ་ལ་གང་གི་ཕྱིར་ཏེ།    ཅི་སྟེ་དེ་བཞིན་དུ་འབྲས་བུ་དེ་དག་གི་རྒྱུའི་ལས་བྱས།    གང་གིས་ཞེས་བྱ་བ་འདི་ནི་འཇིག་རྟེན་པའི་སྨྲ་བའི་ཚུལ་ལོ།    །ཡང་ན་གང་གི་ཕྱིར་ལས་ལ་ནུས་པ་ཡོད་པའི་རྒྱུས་འཁྱལ་བ་དང་།འཆིང་བ་དང་བརྡེག་པ་ལ་སོགས་པས་གཞན་དག་ཕ་རོལ་པོས་གནོད་པ་བྱེད་གཟིར་བར་བྱེད་པའོ།    །གལ་ཏེ་དེ་ལྟ་ཡིན་ན་ཡང་ཕྱིར་བཅོས་པར་རིག་པ་མ་ཡིན་ནམ་ཞེ་ན།    ཐམས་ཅད་ཅེས་བྱ་བ་ལ་སོགས་པ་གསུངས་ཏེ།    སྡུག་བསྔལ་གྱི་རྒྱུ་ཐམས་ཅད་ལས་ཀྱི་རྐྱེན་གྱིས་བསྐྱེད་ཅིང་རབ་ཏུ་འཇུག་པ་ཡིན་ཏེ།    དེ་ལྟ་ན་དེའི་འབྲས་བུ་བཟློག་པའི་དོན་དུ་འདི་ལ་གཞན་དུ་བདག་གིས་བྱར་ཅི་ཡོད་སྟེ༑    འབྲས་བུ་བསྐྱེད་པ་ལ་ཕྱོགས་པའི་ལས་ལ་གང་གིས་ཀྱང་བཟློག་པར་མི་ནུས་པའི་ཕྱིར་རོ།    །ཡང་འདིར་རིགས་པའི་ཚུལ་འདི་ཡིན་ནོ་ཞེས།    དེ་ལྟར་མཐོང་ནས་ཞེས་བྱ་བ་ལ་སོགས་པ་གསུངས་ཏེ།    སེམས་ཅན་འདི་དག་ནི་ལས་དང་ཉོན་མོངས་པ་ལ་རག་ལས་པ་སྟེ་གནས་པའོ།    །ཕན་ཚུན་དུ་མི་རིགས་པའི་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1248 ]