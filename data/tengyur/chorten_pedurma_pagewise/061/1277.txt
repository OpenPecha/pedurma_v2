གྱིས་དུས་མ་ཡིན་པ་ཉིད་དུ་བསྒྲུབ་པའི་ཕྱིར།    འདི་ནི་མ་ཐོབ་ཅེས་པ་ལ་སོགས་པ་གསུངས་ཏེ།    འདི་ནི་ཞེས་པ་ནི་ཕྱི་ནས་བྱའོ་ཞེས་པ་ཡིད་ལ་བྱས་པ་སྟེ་དེ་མ་ཐོབ་པའོ།    །འདི་བརྩམས་པ་ནི་དགོས་པ་གང་ཞིག་དང་པོ་ཉིད་དུ་བྱེད་པར་འདོད་པའོ།    །འདི་ཆེད་བྱས་པར་གནས་པ་ལ།    །ཞེས་པ་ནི་གང་གིས་ཅུང་ཞིག་བསྒྲུབས་ཤིང་ཅི་ཞིག་མ་བསྒྲུབས་པའོ།    །དེའི་ཕྱིར་བྱ་བ་མཐར་མ་ཐུག་པ་ཉིད་དུ།    གློ་བུར་འཆི་བདག་འོངས་ནས་ནི།    །བདག་ནི་བཅོམ་ཞེས་སེམས་པར་འགྱུར།    །ཤིན་ཏུ་དཀའ་བས་སེམས་ཏེ་མྱོས་པར་འགྱུར་ཚེ་ཅི་ཞིག་བྱ་ཞེས་པ་ཕྱིས་འབྱུང་བ་དང་འབྲེལ་ཏོ།    །མྱ་ངན་ནི་སྡུག་པ་དང་བྲལ་བས་སེམས་ཡོངས་སུ་གདུང་བར་བྱས་པའོ།    །དེའི་ཤུགས་ནི་རྒྱུན་མི་འཆད་པར་འཇུག་པའོ།    །དེས་སྐྲངས་པ་ནི་ཆེན་པོར་གྱུར་པ་ཡིན་ལ།    མཆི་མ་ནི་རླངས་པ་དང་བཅས་པའོ།།དམར་པོ་ནི་ཟངས་ཀྱི་ཁ་དོག་ཡིན་ལ།    མིག་ནི་ལྟ་བར་བྱེད་པ་ཡིན་ཏེ།    གང་གི་གདོང་ལ་དེ་ཡོད་པ་དེ་ལ་དེ་སྐད་ཅེས་བྱའོ།    །དེ་ལྟ་བུར་གྱུར་པའི་གདོང་ངམ་བྱད་ཉེ་དུ་གང་རྣམས་ཀྱི་ཡིན་པ་དེ་ལ་དེ་སྐད་ཅེས་བྱ་སྟེ།    དེ་རྣམས་མཐོང་ནས་ནི་རྣམ་པར་བལྟས་པ་ནའོ།    །ཅི་ལྟ་བུར་གྱུར་པ་ན་ཞེ་ན།    རེ་ཐག་ཆད་པ་ལའོ།།གང་དུ་ཞེ་ན།    སླར་གསོན་པའི་བསམ་པ་དང་བྲལ་བའམ་མགོན་དང་བྲལ་བ་དེ་ལའོ༑    །འཆི་བའི་དུས་ན་གནས་པའི་གཤིན་རྗེའི་ཕོ་ཉའི་བཞིན་ལ་ཡང་སྟེ།སྐྱེས་བུ་ཁྲོ་བ་དང་བཅས་པ་ཁྲོ་གཉེར་ཅན་མཐོང་བ་ན།    མྱོས་པར་འགྱུར་ཚེ་ཅི་ཞིག་བྱ།    །ཞེས་སོ།    །རང་སྡིག་དྲན་པས་གདུངས་པ་ནི་འཆི་བའི་དུས་ན་འདི་ཅིའི་ཕྱིར་བདག་གིས་བྱས་ཞེས་ཏེ།    ཕྱིས་འགྱོད་པས་གདུངས་པ་ནའོ།    །འདི་ཙམ་འབའ་ཞིག་ནི་མ་ཡིན་ཏེ།    འོན་ཀྱང་དམྱལ་བའི་སྒྲ་ཐོས་པ་ན་སྟེ་སྡུག་བསྔལ་མི་བཟོད་པ་ཉམས་སུ་མྱོང་བས་སྡུག་བསྔལ་བར་གྱུར་པས་བཏོན་པའི་འོ་དོད་
[ བསྟན་འགྱུར།   དེབ།61-ལྡེབ།1279 ]