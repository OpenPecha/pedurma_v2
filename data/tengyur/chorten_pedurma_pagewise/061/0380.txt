དང་གཞན་དབང་ཡོངས་སུ་གྲུབ་པ་སྟེ།      ངོ་བོ་ཉིད་རྣམ་པ་གསུམ་བརྗོད་ལ།དེ་ལ་ཀུན་གཞི་རྣམ་པར་ཤེས་པ་ལས་སྔོན་པོ་ལ་སོགས་པར་སྣང་བའི་ཤེས་པ་སྐྱེ་བ་གང་ཡིན་པ་དེ་ནི་གཞན་གྱི་དབང་གི་ངོ་བོ་སྟེ།    རྐྱེན་གྱི་དབང་གིས་འཇུག་པའི་ཕྱིར་རོ།    །དེ་ཉིད་དོན་དམ་པར་གཉིས་སུ་མེད་པ་ཡིན་པ་ལ་གཉིས་ཀྱི་དངོས་པོར་བརྟགས་པ་གང་ཡིན་པ་དེ་ནི་ཀུན་བརྟགས་ཀྱི་ངོ་བོ་ཡིན་ཏེ།    བརྟགས་པ་ཙམ་དུ་ཡོད་པའི་ཕྱིར་རོ།    །སྔོན་པོ་ལ་སོགས་པ་སྣང་བའི་ཤེས་པ་དེ་ཉིད་ལ་དུས་ཐམས་ཅད་དུ་གཟུང་བ་དང་འཛིན་པས་སྟོང་པ་ཉིད་གང་ཡིན་པ་དེ་ནི་ཡོངས་སུ་གྲུབ་པའི་ངོ་བོ་ཉིད་ཡིན་ཏེ།    དུས་ཐམས་ཅད་དུ་དེ་བཞིན་དུ་གནས་པས་སོ།།དེ་ཉིད་ཀྱི་ཕྱིར།      གང་ཞིག་སྣང་བ་འདི་གཞན་དབང་།      །ཅི་ལྟར་སྣང་བ་འདི་ཀུན་བརྟགས།    །རྐྱེན་གྱི་དབང་དུ་འཇུག་ཕྱིར་དང་།    །བརྟགས་པ་ཙམ་དུ་ཡོད་ཕྱིར་རོ།    །སྣང་བ་དེ་ལ་ཇི་ལྟ་བར།    །སྣང་བཞིན་རྟག་ཏུ་མེད་ཉིད་གང་།།།དེ་ནི་ཡོངས་གྲུབ་ངོ་བོ་ཉིད།      །ཤེས་བྱ་གཞན་དུ་མི་འགྱུར་ཕྱིར།    །ཞེས་གསུངས་པས་སོ།    །དེ་ལ་སེམས་ཙམ་པ་རྣམས་ཀྱིས་སྔོན་པོ་ལ་སོགས་པའི་སྣང་བའི་གཞན་གྱི་དབང་ཡོངས་སུ་བརྟགས་པའི་གཟུང་བ་དང་འཛིན་པས་སྟོང་པ་ཉིད་ཀྱིས་སྟོང་པར་བྱེད་ལ།    དེའི་དབང་དུ་བྱས་ནས་གང་སྟོང་པ་ཉིད་ཀྱིས་ཞེས་བྱ་བ་ལ་སོགས་པ་སྨོས་ཏེ།    སྟོང་པ་ཉིད་ཀྱིས་ཏེ་སྟོང་པ་ཉིད་ཆོས་ཐམས་ཅད་ཀྱིས་སྟོང་པ་ཡིན་ནོ་ཞེས་སྟོང་པ་ཉིད་ཀྱི་རྣམ་པས་བསྒོམས་པ་ལས་བྱུང་བའི་སེམས་རྩེ་གཅིག་པའི་མཚན་ཉིད་ཅན་སྟོང་པ་ཉིད་ཀྱི་ཏིང་ངེ་འཛིན་གྱིས་སོ།      །ཆོས་རྣམས་ཏེ་གཞན་གྱི་དབང་གི་ངོ་བོའི་ཆོས་ཅན་ནོ།    །སྟོང་པར་མི་བྱེད་པ་སྟེ།སྟོང་པ་ཉིད་ཀྱི་ཆོས་དང་ལྡན་པར་བྱེད་པ་མ་ཡིན་གྱི་འོན་ཀྱང་གཞན་གྱི་དབང་གི་མཚན་ཉིད་ཀྱི་ཆོས་ཁོ་ན་གདོད་མ་ནས་སྐྱེ་བ་མེད་པའི་ཕྱིར་སྟོང་པ་ཉིད་ཡིན་ནོ་
[ བསྟན་འགྱུར།    དབུ་མ།  ར  ༡༡༩   དེབ།61-ལྡེབ།380 ]