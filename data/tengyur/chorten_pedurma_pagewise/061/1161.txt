ཅན་དམྱལ་བ་ལ་སོགས་པ་ལོག་པར་ལྟུང་བར་འགྲོ་བའི་ཕྱིར་རོ།    །དེ་བས་ན་འདི་བརྗོད་པར་བྱ་སྟེ།    བསླབ་པ་ཞེས་བྱ་བ་ལ་སོགས་པ་ལ་བསླབ་པ་ནི་བླང་བར་བྱ་སྟེ།    སྡོམ་པ་བཟུང་བས་གནང་བ་རྣམས་ལ་བྱ་བ་དང་།    བཀག་པ་རྣམས་ལ་མི་བྱེད་པར་བསླབ་པའོ།    །དེ་བསྲུང་བར་བྱ་སྟེ།    ཡོངས་སུ་བསྐྱང་བར་རོ།    །འདོད་པས་ནི་འདོད་པའི་བྱང་ཆུབ་སེམས་དཔས་ཏེ།བདག་གི་སེམས་བསྲུང་བར་བྱའོ།    །རབ་ཏུ་བསྒྲིམས་ནས་ནི་འཆད་པར་འགྱུར་བ་དག་གིས་སོ།    །ཅི་སྟེ་བསླབ་པ་བསྲུང་བའི་སྐབས་སུ་ཅིའི་ཕྱིར་སེམས་བསྲུང་བར་བྱ་བ་ཞེ་ན།    བསླབ་པ་ཞེས་བྱ་བ་གསུངས་ཏེ།    གཞན་དུ་ན་བསླབ་པ་བསྲུང་བ་ཉིད་དུ་མི་ནུས་སོ།    །གཡོ་ཞིང་དབང་དུ་མ་གྱུར་པའི་སེམས་མ་བསྲུངས་ན་སེམས་གཡོ་བའི་བསླབ་པ་ལ་བསྟན་པ་མི་རིགས་པའི་ཕྱིར་རོ།    །འདི་ལས་ཀྱང་སེམས་ཁོ་ན་བསྲུང་བར་བྱའོ་ཞེས།    གླང་ཆེན་མ་དུལ་ཞེས་བྱ་བ་ལ་སོགས་པ་གསུངས་ཏེ།      བྱང་བར་མ་བྱས་པའོ།      །མྱོས་པ་ནི་གླང་པོ་ཆེ་མཆོག་སྟེ།  འཇིག་རྟེན་འདི་དང་འཇིག་རྟེན་ཕ་རོལ་དུ་མནར་མེད་པ་ལ་སོགས་པ་གང་བྱེད་པའི་གནོད་པ་དེ་མི་བྱེད་དོ།    །རང་འདོད་པ་ལ་སྤྱོད་ཅིང་གནས་པའི་སེམས་ཉིད་ནི་གླང་པོ་ཆེ་མྱོས་པ་དང་འདྲ་བའང་ཡིན་ཏེ།    དེ་བཞིན་གཤེགས་པའི་བཀའི་ལྕགས་ཀྱུས་ཇི་ཞིག་ལྟར་དབང་དུ་བྱེད་པའི་ཕྱིར་རོ།    །དེ་དབང་དུ་བྱས་པའི་ཡོན་ཏན་ནི།    བཏགས་ན་ཞེས་བྱ་བ་ལ་སོགས་པ་གསུངས་པ་གལ་ཏེ་ཇི་ཞིག་ལྟར་བཅིངས་པར་གྱུར་ནའོ།    །དྲན་པར་ནི་འཆད་པར་འགྱུར་བའི་མཚན་ཉིད་ཅན་ནོ༑    །དེ་ཉིད་ནི་ཐག་པ་དང་འདྲ་བ་སྟེ།    འཆིང་བའི་ཐབས་ཡིན་པའི་ཕྱིར་རོ།།ཀུན་ནས་ནི་རྣམ་པ་ཐམས་ཅད་དུ་སྟེ།    དམ་པ་མ་ཡིན་པའི་ཕྱོགས་ལ་འཇུག་པ་འགེགས་པའི་ཕྱིར་རོ།    །དེའི་ཚེ་འཇིགས་པ་མེད་འགྱུར་ཏེ་ནུབ་པར་འགྱུར་བའོ།།
[ བསྟན་འགྱུར།   དེབ།61-ལྡེབ།1163 ]