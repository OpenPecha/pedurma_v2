ཡོན་ཏན་རྒྱ་མཚོ་རྣམས་ལ་བདག    །བསྟོད་དབྱངས་ཡན་ལག་རྒྱ་མཚོས་བསྟོད།།བསྟོད་དབྱངས་སྙན་སྤྲིན་དེ་དག་ལ།    །ངེས་པར་ཀུན་དུ་འབྱུང་གྱུར་ཅིག    །དུས་གསུམ་གཤེགས་པའི་སངས་རྒྱས་ཀུན།    །ཆོས་དང་ཚོགས་ཀྱི་མཆོག་བཅས་ལ།།ཞིང་རྡུལ་ཀུན་གྱི་གྲངས་སྙེད་ཀྱི།    །ལུས་བཏུད་པ་ཡིས་བདག་ཕྱག་འཚལ།    །བྱང་ཆུབ་སེམས་ཀྱི་གཞི་རྣམས་དང་།    །མཆོད་རྟེན་རྣམས་ལ་བདག་ཕྱག་འཚལ།།མཁན་པོ་དེ་བཞིན་སློབ་དཔོན་དང་།    །བརྟུལ་ཞུགས་མཆོག་ལ་ཕྱག་འཚལ་ལོ།།བྱང་ཆུབ་སྙིང་པོར་མཆིས་ཀྱི་བར།    །སངས་རྒྱས་རྣམས་ལ་སྐྱབས་སུ་མཆི།    །ཆོས་དང་བྱང་ཆུབ་སེམས་དཔའ་ཡི།    །ཚོགས་ལའང་དེ་བཞིན་སྐྱབས་སུ་མཆི།།ཕྱོགས་རྣམས་ཀུན་ན་བཞུགས་པ་ཡི།    །རྫོགས་སངས་རྒྱས་དང་བྱང་ཆུབ་སེམས།།ཐུགས་རྗེ་ཆེན་པོ་མངའ་རྣམས་ལ།    །ཐལ་མོ་སྦྱར་ཏེ་གསོལ་བ་ནི།    །ཐོག་མ་མེད་ལྡན་འཁོར་བ་ནས།    །ཚེ་རབས་འདི་འམ་གཞན་དག་ཏུ།    །བདག་གིས་མ་འཚལ་སྡིག་བགྱིས་པའམ།    །བགྱིད་དུ་སྩལ་བ་ཉིད་དང་ནི།    །གཏི་མུག་འཁྲུལ་པས་བདག་ནོན་ཏེ།    །རྗེས་སུ་ཡིད་རངས་གང་བགྱིས་པ།    །ནོངས་པ་དེ་ནི་མཐོང་བགྱིས་ནས།    །བསམ་པ་ཐག་པས་མགོན་ལ་བཤགས།      །བདག་གིས་དཀོན་མཆོག་གསུམ་དང་ནི།    །ཕ་མའམ་བླ་མ་གཞན་དག་ལ།    །ཉོན་མོངས་སྒོ་ནས་ལུས་ངག་དང་།    །ཡིད་ཀྱིས་གནོད་བགྱིས་གང་ལགས་དང་།    །ཉེས་པ་དུ་མས་སྐྱོན་ཆགས་པའི།    །སྡིག་ཅན་བདག་གིས་སྡིག་པ་གང་།      །ཤིན་ཏུ་མི་བཟད་བགྱིས་པ་དེ།    །ཐམས་ཅད་འདྲེན་པ་རྣམས་ལ་བཤགས།    །བདག་ནི་སྡིག་པ་མ་བྱང་བར།    །སྔོན་དུ་འགུམ་པར་འགྱུར་དུ་མཆི།    །ཇི་ལྟར་འདི་ལས་ངེས་ཐར་བར།    །མྱུར་བའི་ཚུལ་གྱིས་བསྐྱབ་ཏུ་གསོལ།    །ཡིད་བརྟན་མི་རུང་འཆི་བདག་འདི།    །བྱས་དང་མ་བྱས་མི་སྡོད་པས།    །ན་དང་མི་ན་ཀུན་གྱིས་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།960 ]