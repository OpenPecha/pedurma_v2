དང་ནི་རྐང་ལག་དང་རྣ་བ་དང་སྣ་ལ་སོགས་པའོ།    །གཤེགས་པ་ནི་དེ་དག་ཉིད་ལ་མདུང་ཐུང་དང་།    གསལ་ཤིང་དང་མདའ་ལ་སོགས་པ་རྣམས་ཀྱིས་སོ།།སོགས་པའི་སྒྲས་ནི་གསོད་པ་དང་།      འཆིང་བ་དང་།    བརྡེག་པ་ལ་སོགས་གཟུང་ངོ་།    །གཞན་ཡང་འདི་འདྲའི་འདུ་འཕྲོད་ནི་ཤིན་ཏུ་དཀོན་ཞེས་བྱ་བ་ཡིན་པས་དེའི་ཕྱིར་དེང་ནས་བརྩོན་པར་བྱའོ་ཞེས་བསྟན་པའི་ཕྱིར།    དེ་བཞིན་གཤེགས་པ་ཞེས་བྱ་བ་ལ་སོགས་པ་གསུངས་ཏེ།    དེ་བཞིན་གཤེགས་པ་འབྱུང་བ་ཞེས་བྱ་བ་ནི་སངས་རྒྱས་འབྱུང་བ་ནི་བརྒྱ་ལ་རེས་འགའ་སྲིད་པ་ཙམ་ཡིན་པའི་ཕྱིར་རོ།    །དད་པ་ཞེས་བྱ་བ་ནི་འཇིག་རྟེན་པ་དང་འཇིག་རྟེན་ལས་འདས་པའི་དོན་དད་པས་སྡུད་པར་བྱེད་པའི་ཕྱིར་རོ།    །མི་ཞེས་བྱ་བ་ནི་མི་ཁོམ་པ་སྤངས་པའི་མིའི་དངོས་པོའོ།    །དགེ་གོམས་རུང་བ་ཞེས་བྱ་བ་ནི་དབང་པོ་མ་ཚང་བ་མེད་པ་དང་ཉམས་བདེ་བའོ།    །དེ་དག་ཐམས་ཅད་ནི་ཤིན་ཏུ་དཀོན་པ་སྟེ།བྱ་སླ་བར་རྙེད་པ་མ་ཡིན་ནོ།    །གང་ནམ་ཞིག་ཐོབ་པར་འགྱུར་ཏེ།    དུས་གང་གི་ཚེ་འཐོབ་པར་འགྱུར་བའོ།    །འདི་ལྟར་ཡང་མྱུར་བ་ཁོ་ནར་འདིར་བྱ་བ་ཉིད་དུ་རིགས་པ།    ནད་མེད་ཅེས་བྱ་བ་ལ་སོགས་པ་གསུངས་ཏེ།    ནད་ལས་རྣམ་པར་གྲོལ་བའི་དུས་སོ།    །ཟས་བཅས་ཞེས་བྱ་བ་ནི་ཟས་མེད་པ་མ་ཡིན་པའོ།།འཚེ་བ་མེད་པ་ནི་ཆོམ་རྐུན་དང་།    སྦྲུལ་དང་།    གཅན་གཟན་དང་།      ཤ་སྦྲང་དང་།    སྦྲང་བུ་མཆུ་རིངས་དང་།      སྡིག་པ་ལ་སོགས་པའི་འཚེ་བ་དང་བྲལ་བའོ།      །ལུས་དང་སྲོག་ལ་ཡིད་ཆེས་པ་མེད་པ་ཡིན་པར་བསྟན་པའི་ཕྱིར།ཚེ་ནི་སྐད་ཅིག་སླུ་བ་སྟེ།    གློ་བུར་དུ་ཐོག་ཆེན་པོ་འབབ་པ་ལྟར་སྐད་ཅིག་ཉིད་ལ་སླུ་བར་བྱེད་པའོ།      །ལུས་འདི་ཐང་ཅིག་བརྙན་པོ་བཞིན་བདག་ཉིད་ཀྱི་དབང་དུ་མ་གྱུར་པའི་ཕྱིར་ཕ་རོལ་གྱི་བརྙན་པའི་རྒྱན་དང་འདྲ་བ་སྟེ།    གློ་བུར་
[ བསྟན་འགྱུར།   དེབ།61-ལྡེབ།1143 ]