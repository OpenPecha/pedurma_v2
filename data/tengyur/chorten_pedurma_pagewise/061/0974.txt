དང་དགའ་སྟོན་སོགས་འབྲེལ་བར།    །གལ་ཏེ་མི་ནུས་ཅི་བདེར་བྱ།      །འདི་ལྟར་སྦྱིན་པའི་དུས་དག་ཏུ།    །ཚུལ་ཁྲིམས་བཏང་སྙོམས་བྱ་བར་གསུངས།    །གང་ཞིག་བསམས་ཏེ་བྱར་བརྩམས་པ།    །དེ་ལས་གཞན་དུ་མི་བསམ་སྟེ།    །དེར་་གཏང་བ་ཡི་བསམ་པ་ཡིས།    །དེ་ཉིད་རེ་ཞིག་བསྒྲུབ་པར་བྱ།    །དེ་ལྟ་ན་ནི་ཀུན་ལེགས་བྱས།    །གཞན་དུ་གཉི་གར་མི་འགྱུར་རོ།    །ཤེས་བཞིན་མ་ཡིན་ཉེ་ཉོན་མོངས།    །དེ་ལྟ་ན་ནི་འཕེལ་མི་འགྱུར།    །བྲེ་མོའི་གཏམ་ནི་སྣ་ཚོགས་དང་།།ངོ་མཚར་ལྟད་མོ་རྣམ་མང་པོ།      །ཀུན་ལ་འཇུག་པར་གྱུར་པ་ན།      །དེ་ལ་ཆགས་པ་སྤང་བར་བྱ།      །དོན་མེད་ས་རྐོ་རྩྭ་གཅོད་དང་།      །ས་རིས་འདྲི་སོགས་བྱེད་གྱུར་ན།    །བདེ་གཤེགས་བསླབ་པ་དྲན་བྱས་ནས།    །སྐྲག་པས་དེ་ཡི་མོད་ལ་དོར།    །གང་ཚེ་བསྐྱོད་པར་འདོད་གྱུར་ཏམ།    །སྨྲ་བར་འདོད་པར་གྱུར་ན་ཡང་།    །དང་པོར་རང་གི་སེམས་བརྟགས་ནས།    །བརྟན་པས་རིག་པ་ལྡན་པར་བྱ།    །གང་ཚེ་རང་ཡིད་ཆགས་པ་དང་།    །ཁྲོ་བར་འདོད་པ་དེ་ཡི་ཚེ།།ལས་སུ་མི་བྱ་སྨྲ་མི་བྱ།    །ཤིང་བཞིན་དུ་ནི་གནས་པར་བྱ།    །དགོད་དང་ག་ཞར་བཅས་པའམ།    །གལ་ཏེ་ང་རྒྱལ་རྒྱགས་ལྡན་པའམ།    །མཚང་འབྲུ་བ་ཡི་བསམ་པ་དང་།    །གལ་ཏེ་སྐྱོར་འབྱིན་སླུ་སེམས་སམ།    །གང་ཚེ་བདག་བསྟོད་ལྷུར་ལེན་པའམ།    །གཞན་ལ་སྨོད་པ་ཉིད་དང་ནི།    །གཤེ་བཅས་འགྱོད་དང་བཅས་གྱུར་པ།      །དེ་ཚེ་ཤིང་བཞིན་གནས་པར་བྱ།      །རྙེད་དང་བཀུར་སྟི་གྲགས་འདོད་པའམ།    །གཡོག་འཁོར་དོན་དུ་གཉེར་འདོད་པའམ།    །བདག་སེམས་རིམ་གྲོ་འདོད་གྱུར་ན།    །དེ་ཚེ་ཤིང་བཞིན་གནས་པར་བྱ།      །གཞན་དོན་ཡལ་བར་འདོར་བ་དང་།    །རང་དོན་གཉེར་བར་འདོད་པ་དང་།    །སྨྲ་བར་འདོད་པའི་སེམས་བྱུང་ན།    །དེས་ནི་ཤིང་བཞིན་གནས་པར་བྱ།      །མི་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།976 ]