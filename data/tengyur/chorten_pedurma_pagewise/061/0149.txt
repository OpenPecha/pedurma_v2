འདུ་བྱེད་ཀྱི་ཕུང་པོ་དང་།    རྣམ་པར་རིག་བྱེད་མ་ཡིན་པ་དང་།    ནམ་མཁའ་དང་།    སོ་སོར་བརྟགས་པའི་འགོག་པ་དང་།    སོ་སོར་བརྟགས་པ་མ་ཡིན་པའི་འགོག་པའོ།    །དེ་རྣམས་ཀྱི་རང་གི་མཚན་ཉིད་ནི་མཛོད་ལས་ཤེས་པར་བྱའོ།    །སྤྱིའི་མཚན་ཉིད་ནི་འདུས་བྱས་རྣམས་ཀྱི་མི་རྟག་པ་ཉིད་དང་།    ཆོས་ཐམས་ཅད་ཀྱི་སྟོང་པ་དང་།    བདག་མེད་པ་ཉིད་དོ།    །དྲན་པ་ཉེ་བར་གཞག་པ་འདི་ཡང་ཐོས་པ་དང་།    བསམས་པ་དང་།    བསྒོམས་པ་ལས་བྱུང་བའི་ཤེས་རབ་ཀྱི་རང་བཞིན་ཅན་ཉིད་དུ་ཤེས་པར་བྱའོ།    །གང་གི་ཚེ་ཆོས་དྲན་པ་ཉེ་བར་གཞག་པས་ལུས་ལ་སོགས་པ་རྒྱུན་གྱི་མི་རྟག་པ་དང་།    སྡུག་བསྔལ་བ་དང་།    སྟོང་པ་དང་།    བདག་མེད་པའི་རྣམ་པ་བཞིར་ལྟ་བ་དེའི་ཚེ་དྲོད་དང་།      རྩེ་མོ་དང་།བཟོད་པ་དང་།    འཇིག་རྟེན་གྱི་ཆོས་ཀྱི་མཆོག་གི་རང་བཞིན་ཅན་ངེས་པར་འབྱེད་པའི་ཆ་དང་མཐུན་པ་སྐྱེ་བ་ཡིན་ནོ།    །དེ་ཐམས་ཅད་ཀྱང་ཤེས་རབ་ཀྱི་རང་བཞིན་ཅན་ནོ།    །དམིགས་པ་ནི་འཕགས་པའི་བདེན་པ་བཞིའོ།    །རྣམ་པ་ནི་བཅུ་དྲུག་སྟེ།    དེ་རྣམས་ཀྱང་སྔར་བསྟན་ཟིན་ཏོ།      །དེ་ལ་བདེན་པ་ལ་དམིགས་པའི་ཤེས་རབ་ལ་ཆུང་ངུ་དང་།    འབྲིང་དང་།    ཆེན་པོ་དང་།    ཆེན་པོའི་ཆེན་པོའི་དབྱེ་བ་རྣམ་པ་བཞིའོ།    །དེ་ལ་ཆུང་ནི་དྲོད་དོ།    །འབྲིང་ནི་རྩེ་མོའོ༑    །ཆེན་པོ་ནི་བཟོད་པའོ།    །ཆེན་པོའི་ཆེན་པོ་ནི་ཆོས་ཀྱི་མཆོག་གོ།    །དེ་ལྟར་ཉན་ཐོས་ཀྱིས་ངེས་པར་འབྱེད་པའི་ཆ་དང་མཐུན་པ་སྐྱེས་སུ་ཟིན་ཀྱང་ཇི་སྲིད་དུ་སྡུག་བསྔལ་ལ་ཆོས་ཤེས་པའི་བཟོད་པ་མ་སྐྱེས་པ་དེ་སྲིད་དུ་རྒྱུན་དུ་ཞུགས་པའི་འབྲས་བུ་ལ་ཞུགས་པ་ཞེས་བརྗོད་པར་མི་བྱའོ།    །དེ་བཞིན་དུ་བྱང་ཆུབ་སེམས་དཔའ་ཡང་འགྱུར་བ་ཡིན་ཏེ་ཞེས་བྱ་བ་ནི་སྡུག་བསྔལ་ལ་ཆོས་ཤེས་པའི་བཟོད་པ་མ་སྐྱེས་ན་རྒྱུན་དུ་ཞུགས་པའི་འབྲས་བུ་ལ་ཞུགས་པ་ཞེས་མི་བྱའོ།    །
[ བསྟན་འགྱུར།   དེབ།61-ལྡེབ།149 ]