བཞིའོ༑    །དེ་ལ་འདུན་པ་ནི་མངོན་པར་འདོད་པའོ།      །རྩོལ་བ་ནི་བརྩོན་འགྲུས་སོ།    །དད་པ་ནི་མངོན་པར་ཡིད་ཆེས་པའོ།    །ཤིན་ཏུ་སྦྱངས་པ་ནི་ལུས་དང་སེམས་ལས་སུ་རུང་བའོ།    །བཞི་པོ་འདི་རྣམས་རིམ་པ་ཅི་ལྟ་བ་བཞིན་དུ་རྟེན་དང་།    བརྟེན་པ་དང་།    རྒྱུ་དང་།      འབྲས་བུར་རྣམ་པར་གཞག་སྟེ།དེ་ལ་འདུན་པ་ནི་རྩོལ་བའི་རྟེན་ཡིན་ནོ།    །བརྟེན་པ་ནི་རྩོལ་བ་སྟེ།    རྩོལ་བའི་སྔོན་དུ་འགྲོ་བ་མངོན་པར་འདོད་པ་ཡིན་པས་སོ།    །རྟེན་འདུན་པའི་རྒྱུ་ནི་དད་པ་ཡིན་ཏེ།    རྒྱུ་དང་འབྲས་བུ་ལ་དད་པ་ཡོད་ན་མཉམ་པར་འཇོག་པའི་བྱ་བ་འདོད་པ་ཡིན་པས་སོ།      །རྟེན་རྩོལ་བའི་འབྲས་བུ་ནི་ཤིན་ཏུ་སྦྱངས་པ་སྟེ།བརྩོན་འགྲུས་བརྩམས་པས་རྣམ་པར་རྟོག་པ་ལ་སོགས་པའི་སྐྱོན་དང་བྲལ་ནས་དགའ་བ་སྐྱེ་ལ་དགའ་བ་སྐྱེས་པ་ལས་ལུས་དང་སེམས་ལས་སུ་རུང་བའི་མཚན་ཉིད་ཅན་ཤིན་ཏུ་སྦྱངས་པ་སྐྱེ་བས་སོ།    །འདིར་རྩོལ་བ་རྒྱུ་དང་འབྲས་བུ་དང་བཅས་པ་ལེ་ལོའི་གཉེན་པོ་ཉིད་དུ་བསྟན་ནོ།    །དྲན་པ་དང་།    ཤེས་བཞིན་དང་།    སེམས་པ་དང་།    བཏང་སྙོམས་ནི་སྐྱོན་བཞིའི་གཉེན་པོ་ཡིན་ཏེ།    དེ་ལ་དྲན་པ་ནི་དམིགས་པ་བརྗེད་པའི་གཉེན་པོའོ།    །ཤེས་བཞིན་ནི་དྲན་པ་ཡོད་པའི་དུས་སུ་བྱིང་རྒོད་རྟོགས་པ་གང་ཡིན་པའོ།    །སེམས་པ་ནི་བྱིང་རྒོད་རྟོགས་ནས་དེ་སྤང་བའི་དོན་དུ་གཉེན་པོ་མངོན་པར་འདུ་བྱེད་པ་གང་ཡིན་པའོ།    །བཏང་སྙོམས་ནི་བྱིང་རྒོད་ཞི་བའི་དུས་ཀྱི་སེམས་རང་གི་ངང་གིས་མཉམ་པར་འཇོག་པ་གང་ཡིན་པའོ།    །དེ་ལ་དྲན་པ་ནི་གདམས་ངག་བརྗེད་པའི་གཉེན་པོ་སྟེ།དེས་གདམས་ངག་བརྗེད་པར་མི་འགྱུར་བས་སོ།    །ཤེས་བཞིན་ནི་བྱིང་རྒོད་ཀྱི་གཉེན་པོ་སྟེ།    དེས་བྱིང་རྒོད་ཤེས་པ་ཡིན་པས་སོ།    །སེམས་པ་ནི་མངོན་པར་འདུ་མི་བྱེད་པའི་གཉེན་པོ་སྟེ།    དེས་བྱིང་རྒོད་ཀྱི་གཉེན་པོ་མངོན་པར་འདུ་བྱེད་
[ བསྟན་འགྱུར།   དེབ།61-ལྡེབ།59 ]