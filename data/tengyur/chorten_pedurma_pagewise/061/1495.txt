འདོད་པ་མ་ཡིན་ལ་རྣམ་པ་གཞན་པའི་ཤེས་པས་གཞན་འཛིན་པ་ནི་མི་རིགས་ཏེ།ཧ་ཅང་ཐལ་བར་འགྱུར་བའི་ཕྱིར་རོ།    །འདི་ལྟར་ཡང་དེ་དང་ལྡན་པ་འདི་ནི་འདིའོ་ཞེས་མཚན་ཉིད་ཡིན་པར་གཞན་རྣམས་ཀྱིས་བརྗོད་པ་ཡིན་ཏེ།      དེ་ལ་རིགས་པ་ཅན་གྱིས་རྟག་པ་དང་།    ཐམས་ཅད་ལ་ཁྱབ་པ་དང་།    སྲོག་ཆགས་སོ་སོ་ལ་ཐ་དད་པ་དང་།    སེམས་པ་མེད་པ་དང་།    སེམས་པ་དང་འབྲེལ་པས་སེམས་པ་ཅན་དང་།    བདེ་བ་ལ་སོགས་པ་ཡོན་ཏན་རྒྱུའི་རྟེན་དང་།    དགེ་བ་དང་མི་དགེ་བའི་ལས་ཀྱི་བྱེད་པ་པོ་དང་།    དེའི་འབྲས་བུ་ལོངས་སྤྱོད་པ་པོ་དང་།འཇིག་རྟེན་ཕ་རོལ་དུ་འགྲོ་བ་ཞེས་པ་ལ་གཏུགས་པར་བདག་འདོད་དེ།    རིགས་པ་ཅན་བཞིན་དུ་བྱེ་བྲག་པ་ཡང་འདོད་པ་ཡིན་ལ།    གཞན་དག་འདི་ལྟར་བདག་འདོད་དེ།    །འདོད་པ་ལ་སོགས་པ་ཡི་རྟེན།    །རང་ཉིད་སེམས་པ་མེད་པ་དང་།།དེ་བཞིན་རྟག་དང་ཀུན་དུ་སོན།    །དགེ་དང་མི་དགེའི་ལས་བྱེད་དང་།    །དེའི་འབྲས་ལ་ནི་ལོངས་སྤྱོད་དང་།    །སེམས་དང་འབྲེལ་པས་སེམས་ལྡན་ཏེ།    །རང་གི་ངོ་བོས་མ་ཡིན་ནོ།    །ཞེས་བརྗོད་དོ།    །ཡང་རྒྱལ་དཔོག་པས་ནི་ལྡོག་པ་དང་རྗེས་སུ་འགྲོ་བའི་བདག་ཉིད་དང་།    བློའི་གཟུགས་སུ་ཡོངས་སུ་འགྱུར་བ་དང་།    སེམས་པ་དང་ལྡན་པའི་ངོ་བོར་བདག་ཉིད་འདོད་དོ།    །སེམས་པ་དང་ལྡན་པ་དེ་ཡང་བློའི་རང་བཞིན་ཡིན་ལ།    དེ་ཡང་འཇུག་པ་དང་ལྡོག་པ་དག་ནི་མ་ཡིན་ལ།    དེ་གཉིས་ཀའི་རྗེས་སུ་འགྲོ་བའི་རང་བཞིན་ཡིན་པའི་ཕྱིར་རོ།    །འདི་ལྟར་འཁྱིལ་པའི་སྦྲུལ་ལོག་སྟེ་དྲང་པོའི་གནས་སྐབས་སུ་གྱུར་པ་ན་སྦྲུལ་ཉིད་ནི་གཉི་ག་ལ་ཡང་རྗེས་སུ་འཇུག་པ་ཡིན་ནོ།    །ཇི་སྐད་དུ།    གཞན་གྱིས་བདག་གི་མཚན་ཉིད་དང་།    །ལྡོག་དང་རྗེས་འགྲོའི་བདག་ཉིད་དང་།    །སེམས་ལྡན་བློ་ཡི་མཚན་ཉིད་དེ།    །སེམས་དང་ལྡན་པའི་ངོ་བོར་འདོད།    །དཔེར་ན་སྦྲུལ་ནི་
[ བསྟན་འགྱུར།   དེབ།61-ལྡེབ།1497 ]