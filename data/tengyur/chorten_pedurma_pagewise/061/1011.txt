གང་ལ་ཆགས་པ་ཡིས།    །འཇིགས་གནས་ཆུང་ལ་འཇིགས་སྐྱེ་བ།    །འཇིགས་པ་སྐྱེ་བའི་ལུས་དེ་ལ།    །སུ་ཞིག་དགྲ་བཞིན་སྡང་མི་བྱེད།    །ལུས་གང་བཀྲེས་དང་སྐོམ་སོགས་ནད།    །གསོ་བའི་ཆོ་ག་བྱེད་འདོད་པས།    །བྱ་དང་ཉ་དང་རི་དྭགས་དག    །གསོད་པར་བྱེད་ཅིང་ལམ་སྒུགས་བྱེད།    །གང་ཞིག་ཁེ་དང་རིམ་གྲོའི་ཕྱིར།    །ཕ་དང་མ་ཡང་གསོད་བྱེད་ཅིང་།    །དཀོན་མཆོག་གསུམ་གྱི་དཀོར་བརྐུས་ནས།    །དེས་ནི་མནར་མེད་བསྲེག་འགྱུར་ན།    །མཁས་པ་སུ་ཞིག་ལུས་དེ་ལ༑    །འདོད་ཅིང་བསྲུང་དང་མཆོད་བྱེད་ཀྱི།    །འདི་ལ་སུ་ཞིག་དགྲ་བཞིན་དུ།།བལྟ་བར་མི་བྱེད་བརྙས་མི་བྱེད།    །གལ་ཏེ་བྱིན་ན་ཅི་སྤྱད་ཅེས།    །བདག་དོན་སེམས་པ་འདྲེ་ཡི་ཚུལ།    །གལ་ཏེ་སྤྱད་ན་ཅི་སྦྱིན་ཅེས།    །གཞན་དོན་སེམས་པ་ལྷ་ཡི་ཆོས།      །བདག་ཕྱིར་གཞན་ལ་གནོད་བྱས་ན།      །དམྱལ་ལ་སོགས་པར་་གདུངས་པར་འགྱུར།    །གཞན་ཕྱིར་བདག་ལ་གནོད་བྱས་ན།    །ཕུན་སུམ་ཚོགས་པ་ཐམས་ཅད་འཐོབ།    །བདག་ཉིད་མཐོ་བར་འདོད་པ་དེས།    །ངན་འགྲོ་ངན་དང་གླེན་པར་འགྱུར།    །དེ་ཉིད་གཞན་ལ་སྤོ་བྱས་ན།    །བདེ་འགྲོ་རིམ་གྲོ་འཐོབ་པར་འགྱུར།    །བདག་གི་དོན་དུ་གཞན་བཀོལ་ན།    །བྲན་ལ་སོགས་པ་མྱོང་བར་འགྱུར།    །གཞན་གྱི་དོན་དུ་བདག་སྤྱད་ན།    །རྗེ་དཔོན་ཉིད་སོགས་མྱོང་བར་འགྱུར།    །འཇིག་རྟེན་བདེ་བ་ཇི་སྙེད་པ།    །དེ་ཀུན་གཞན་བདེ་འདོད་ལས་བྱུང་།    །འཇིག་རྟེན་སྡུག་བསྔལ་ཇི་སྙེད་པ།    །དེ་ཀུན་རང་བདེ་འདོད་ལས་བྱུང་།    །མང་དུ་བཤད་ལྟ་ཅི་ཞིག་དགོས།    །བྱིས་པ་རང་གི་དོན་བྱེད་དང་།    །ཐུབ་པ་གཞན་གྱི་དོན་མཛད་པ།    །འདི་གཉིས་ཀྱི་ནི་ཁྱད་པར་ལྟོས༑    །བདག་བདེ་གཞན་གྱི་སྡུག་བསྔལ་དག    །ཡང་དག་བརྗེ་བ་མ་བྱས་ན༑    །སངས་རྒྱས་ཉིད་དུ་མི་འགྲུབ་ཅིང་།    །འཁོར་བ་ན་ཡང་བདེ་བ་མེད།།
[ བསྟན་འགྱུར།   དེབ།61-ལྡེབ།1013 ]