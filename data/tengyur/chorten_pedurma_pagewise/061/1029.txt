མི་རྟག་ཉིད་དུ་ཅིས་མི་འདོད།    །རགས་པ་བདེ་ལས་གཞན་མིན་ན།    །བདེ་བ་གསལ་བ་མི་རྟག་ཉིད།    །གལ་ཏེ་མེད་པ་འགའ་ཡང་ནི།    །སྐྱེ་མིན་མེད་ཕྱིར་ཞེས་འདོད་ན།    །གསལ་བ་མེད་པ་སྐྱེ་བར་ནི།    །ཁྱོད་མི་འདོད་ཀྱང་གནས་པ་ཉིད།    །གལ་ཏེ་རྒྱུ་ལ་འབྲས་གནས་ན།    །ཟན་ཟ་མི་གཙང་ཟ་བར་འགྱུར།།རས་ཀྱི་རིན་གྱིས་རས་བལ་གྱི།    །ས་བོན་ཉོས་ལ་བགོ་བར་གྱིས།    །འཇིག་རྟེན་རྨོངས་པས་མ་མཐོང་ན།    །དེ་ཉིད་ཤེས་ཀྱིས་བཞག་དེ་ཉིད།    །ཤེས་དེ་འཇིག་རྟེན་ལ་ཡང་ནི།    །ཡོད་པས་ཅི་སྟེ་མཐོང་མ་ཡིན།    །འཇིག་རྟེན་ཚད་མ་ཉིད་མིན་ན།    །གསལ་བ་མཐོང་བའང་བདེན་མ་ཡིན།    །གལ་ཏེ་ཚད་མ་ཚད་མིན་ན༑    །དེས་གཞལ་བརྫུན་པར་མི་འགྱུར་རམ།    །དེ་ཉིད་དུ་ན་སྟོང་པ་ཉིད།    །སྒོམ་པ་དེ་ཕྱིར་མི་འཐད་འགྱུར།    །བརྟགས་པའི་དངོས་ལ་མ་རེག་པར།    །དེ་ཡི་དངོས་མེད་འཛིན་མ་ཡིན།    །དེ་ཕྱིར་བརྫུན་པའི་དངོས་གང་ཡིན།    །དེ་ཡི་དངོས་མེད་གསལ་བར་བརྫུན།    །དེས་ན་རྨི་ལམ་བུ་ཤི་ལ།    །དེ་མེད་སྙམ་པའི་རྣམ་རྟོག་ནི།    །དེ་ཡོད་རྣམ་པར་རྟོག་པ་ཡི།    །གེགས་ཡིན་དེ་ཡང་བརྫུན་པ་ཡིན།    །དེ་བས་དེ་ལྟར་རྣམ་དཔྱད་པས།    །འགའ་ཡང་རྒྱུ་མེད་ཡོད་མ་ཡིན།།སོ་སོ་བའམ་འདུས་པ་ཡི།    །རྐྱེན་རྣམས་ལ་ཡང་གནས་མ་ཡིན།    །གཞན་ནས་འོངས་པའང་མ་ཡིན་ལ།    །གནས་པ་མ་ཡིན་འགྲོ་མ་ཡིན།    །རྨོངས་པས་བདེན་པར་གང་བྱས་འདི།    །སྒྱུ་མ་ལས་ནི་ཁྱད་ཅི་ཡོད།    །སྒྱུ་མས་སྤྲུལ་པ་གང་ཡིན་དང་།    །རྒྱུ་རྣམས་ཀྱིས་ནི་གང་སྤྲུལ་པ།    །དེ་ནི་གང་ནས་འོངས་གྱུར་ཅིང་།།གང་དུ་འགྲོ་བའང་བརྟག་པར་གྱིས།    །གང་ཞིག་གང་ནི་ཉེ་བ་ཡིས།    །མཐོང་གྱུར་དེ་མེད་ན་མིན་པ།    །བཅོས་སུ་གཟུགས་བརྙན་དང་མཚུངས་པ།    །དེ་ལ་བདེན་ཉིད་ཇི་ལྟར་ཡོད།    །དངོས་པོ་ཡོད་པར་གྱུར་པ་ལ།    །རྒྱུ་ཡིས་དགོས་
[ བསྟན་འགྱུར།   དེབ།61-ལྡེབ།1031 ]