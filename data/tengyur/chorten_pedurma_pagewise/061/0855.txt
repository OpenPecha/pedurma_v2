ནི་འཇིག་རྟེན་པའི་ཁམས་ན་ཡོད་པའོ།    །ནམ་མཁའི་མཐར་ཐུག་དང་ཞེས་བྱ་བ་ནི་མཐའ་ཡས་པ་སྟེ་ནམ་མཁའ་ལ་མུ་མཐའ་མེད་པས་སོ།    །བཀྲ་མང་ཞེས་བྱ་བ་ནི༑    ལས་སྣ་ཚོགས་པས་རྣམ་པ་སྣ་ཚོགས་པར་བསྐྱེད་པས་སོ།    །དེ་ལ་ཞེས་བྱ་བ་ནི་འཆི་འཕོ་དང་སྐྱེ་བས་སོ།    །སྐད་ཅིག་འཇུག་པ་ཡིས་ཞེས་བྱ་བ་ནི་སྐད་ཅིག་མ་གཅིག་གིས་སོ།    །དེ་འགྲེལ་པས་བསྟན་པར་བྱ་བའི་ཕྱིར།    འཆི་འཕོ་ནི་ཞེས་བྱ་བ་ལ་སོགས་པ་གསུངས་སོ།    །ཕུང་པོ་ཉིང་མཚམས་སྦྱོར་བའོ་ཞེས་བྱ་བ་ནི་ཡང་སྐྱེ་བ་ལེན་པའོ།    །ལས་ཤིན་ཏུ་སྣ་ཚོགས་པ་ཉིད་བཟོས་སྦྱར་བ་ཞེས་བྱ་བ་ནི་ལས་ཤིན་ཏུ་སྣ་ཚོགས་པ་ཉིད་བཟོའི་ཡིན་ལ་དེས་བྱས་པ་གང་ཡིན་པའོ།།དེའི་ཡེ་ཤེས་ཡུལ་འགའ་ལ་ཡང་ཆགས་པ་མི་མངའ་བ་ཞེས་བྱ་བ་ནི་ཐམས་ཅད་མཁྱེན་པ་ཡིན་པས་གང་ལ་ཡང་ཐོགས་པར་མི་འགྱུར་བའོ་ཞེས་པའོ།    །འཆི་འཕོ་དང་སྐྱེ་བ་མཁྱེན་པ་ཉེ་བར་མཚོན་པ་ཙམ་དུ་བསྟན་པར་བྱ་བའི་ཕྱིར།    བཅོམ་ལྡན་འདས་ཀྱིས་ཞེས་བྱ་བ་ལ་སོགས་པ་གསུངས་ཏེ།    འཆགས་པ་དང་འཇིག་པ་ལ་ཞེས་བྱ་བ་ལ་འཆགས་པ་ནི་སེམས་ཅན་དང་སྣོད་ཀྱི་འཇིག་རྟེན་བྱུང་བས་སོ།།འཇིག་པ་ནི་སེམས་ཅན་དང་སྣོད་ཀྱི་འཇིག་རྟེན་འཇིག་པར་འགྱུར་བའོ།    །སོགས་པའི་སྒྲས་ནི་གནས་པ་གཟུང་བར་བྱའོ།    །ཐམས་ཅད་ཀྱང་ཞེས་བྱ་བའི་བཤད་པ་ནི་མ་ཚང་བ་མེད་པ་ཞེས་བྱ་བའོ།    །དེ་ལ་མདོའི་ཁུངས་བསྟན་པར་བྱ་བའི་ཕྱིར།    ཇི་སྐད་དུ་ཞེས་བྱ་བ་གསུངས་ཏེ་ཆོས་ཀྱི་དབྱངས་ཀྱིས་ཀླས་པ་ཞེས་བྱ་བ་ནི་སྟོང་པ་ཉིད་ཀྱི་རང་བཞིན་ཅན་ཡིན་པས་སོ།    །ནམ་མཁའི་ཁམས་ཀྱི་མཐས་གཏུགས་པ་ཞེས་བྱ་བ་ནི་ནམ་མཁའ་བཞིན་དུ་མཐའ་ཡས་པའོ།    །ཚད་མེད་པ་ཞེས་བྱ་བ་ལ་སོགས་པ་ནི་ཕྱི་མ་ཕྱི་མས་སྔ་མ་སྔ་མས་བཤད་པའོ།    །ཞིང་དུ་སྣང་བ་ཞེས་བྱ་བ་ནི་ཞིང་ཉིད་སྣང་བར་བྱ་བ་ཡིན་པས་ན་ཞིང་དུ་སྣང་བ་ཞེས་བྱའོ།    །
[ བསྟན་འགྱུར།   དེབ།61-ལྡེབ།855 ]