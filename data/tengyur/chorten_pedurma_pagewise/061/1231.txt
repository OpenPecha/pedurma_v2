ཀྱིས་གོང་ནས་གོང་དུ་འབྲས་བུ་འདྲེན་པས་འདུ་བྱེད་ལ་སོགས་པའི་ངོ་བོ་འཇུག་ཅིང་།    སྔ་མ་སྔ་མ་ལོག་པ་ན་ལྡོག་སྟེ།    དེ་དག་ཀྱང་ཕྱི་ནས་རྒྱས་པར་སྟོན་པར་འགྱུར་རོ།    །དེའི་འཁོར་བའི་སྡུག་བསྔལ་རྒྱུན་ཆད་པ་ལྡོག་པར་མངོན་པར་འདོད་དེ།    དེ་བས་ན་ཞེ་སྡང་ལ་སོགས་པ་སྡིག་པ་འཇུག་པ་ལས་བཟློག་པ་འཐད་པ་ཡིན་ནོ།    །དེ་དག་ལ་བརྟེན་ནས་རྣམ་པ་དེ་ལྟ་བུའི་མངོན་པར་མཐོ་བ་དང་།ངེས་པར་ལེགས་པའི་རང་བཞིན་གྱི་འབྲས་བུ་སྐྱེའོ།    །ད་ནི་སྐབས་ཉིད་ལ་སྦྱར་བར་བྱ་སྟེ།    དེ་བས་ཞེས་བྱ་བ་ལ་སོགས་པ་གསུངས་ཏེ།    གང་གི་ཕྱིར་ཐམས་ཅད་བརྟེན་ནས་སྐྱེས་པ་དེའི་ཕྱིར་མི་མཛའ་བ་དང་ཅིག་ཤོས་གནོད་པ་བྱེད་པ་རྐྱེན་ལས་གྱུར་ཏོ་ཞེས་བདེ་བ་ཉིད་དུ་དམིགས་པར་བྱའོ།    །ཅིའི་ཕྱིར་ཞེ་ན།འདི་ནི་གནོད་པ་བྱེད་པའི་རྒྱུའི་ངང་ཚུལ་ཅན་མི་མཛའ་བའམ་ཅིག་ཤོས་འདི་འདྲ་བ་ཡིན་པ་སྟེ།    དེ་ལྟར་ངེས་པར་བྱས་ལ་བདེ་བར་འདུག་ལ་ཡིད་མི་བདེ་བར་མི་བྱའོ།      །གཞན་ཡང་སྡུག་བསྔལ་དང་ཉེ་བས་སེམས་འཁྲུགས་ན་ཡང་སྡུག་བསྔལ་ལྡོག་པར་མི་འདོད་དོ་ཞེས་བསྟན་པ།    གལ་ཏེ་ཞེས་བྱ་བ་ལ་སོགས་པ་གསུངས་ཏེ།    བདག་ཉིད་ཀྱི་འདོད་པ་ཙམ་གྱིས་རྒྱུ་མེད་པ་ཡང་མངོན་པར་མི་འདོད་པ་ལྡོག་པ་དང་།      མངོན་པར་འདོད་པ་གནས་པར་འགྱུར་བ་མེད་དེ།དེ་ལྟར་གྱུར་ན་སེམས་ཅན་སུ་ལ་ཡང་སྡུག་བསྔལ་བར་མི་འགྱུར་རོ།    །ཅིའི་ཕྱིར་ཞེ་ན།    བདག་ཉིད་སྡུག་བསྔལ་བར་འདོད་པ་སུ་ཡང་མེད་དོ།    །དེ་ལྟར་ན་སེམས་ཅན་ཐམས་ཅད་ནི་རང་བདེ་བར་འདོད་པ་ཡིན་ནོ།    །སྡུག་བསྔལ་དང་དུ་ལེན་པའི་བཟོད་པ་བརྗོད་ནས།    ད་ནི་གཞན་གནོད་པ་བྱེད་པ་ལ་ཇི་མི་སྙམ་པའི་བཟོད་པ་བསྟན་པ།    བག་མེད་པས་ནི་ཞེས་བྱ་ལ་སོགས་པ་གསུངས་ཏེ།    མ་བརྟགས་པར་བྱེད་པ་ནི་བག་མེད་པའོ།    །རང་ཉིད་ནི་རང་ཉིད་ཀྱི་ལུས་ལ་ཚེར་
[ བསྟན་འགྱུར།   དེབ།61-ལྡེབ།1233 ]