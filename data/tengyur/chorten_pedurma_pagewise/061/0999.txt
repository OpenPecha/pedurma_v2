ངོར་རལ་ཁ་ལྷགས་པ་བཞིན།    །ཉོན་མོངས་མཚོན་ལས་གཟུར་བྱ་ཞིང་།    །ཉོན་མོངས་དགྲ་རྣམས་གཞོམ་པར་བཏེག    །གཡུལ་དུ་རལ་གྲི་ལྷུང་གྱུར་ན།།འཇིགས་པས་མྱུར་དུ་ལེན་པ་ལྟར།    །དེ་བཞིན་དྲན་པའི་མཚོན་ཤོར་ན།    །དམྱལ་བའི་འཇིགས་དྲན་མྱུར་དུ་བླང་།    །ཇི་ལྟར་ཁྲག་ལ་བརྟེན་བཅས་ནས།།དུག་ནི་ལུས་ལ་ཁྱབ་འགྱུར་བ།    །དེ་བཞིན་གླགས་ནི་རྙེད་པ་ན།    །ཉེས་པས་སེམས་ལ་ཁྱབ་པར་འགྱུར།    །ཡུངས་མར་བཀང་བའི་སྣོད་བཀུར་ལ།    །རལ་གྲི་ཐོགས་པས་དྲུང་བསྡད་དེ།    །བོ་ན་གསོད་བསྡིགས་འཇིགས་པ་ལྟར།    །བརྟུལ་ཞུགས་ཅན་གྱིས་དེ་བཞིན་སྒྲིམ།    །དེ་བས་པང་དུ་སྦྲུལ་འོངས་ན།    །ཇི་ལྟར་རིངས་པར་ལྡང་བ་ལྟར།    །དེ་བཞིན་གཉིད་དང་སྙོམ་འོངས་ན།    །མྱུར་དུ་དེ་དག་བཟློག་པར་བྱ།      །ཉེས་པ་བྱུང་བ་རེ་རེ་ཞིང་།      །བདག་ལ་སྨད་ནས་ཅི་ནས་ཀྱང་།      །བདག་ལ་ཕྱིས་འདི་མི་འབྱུང་བ།      །དེ་ལྟར་བྱ་ཞེས་ཡུན་རིང་བསམ།      །ཇི་ལྟར་གནས་སྐབས་འདི་དག་ལ།      །དྲན་པ་གོམས་པ་ཉིད་འགྱུར་ཞེས།      །རྒྱུ་འདི་ཡིས་ནི་ཕྲད་པའམ།      །རིགས་པའི་ལས་ནི་འདོད་པར་བྱ།    །ཅི་ནས་ལས་བྱེད་སྔོན་རོལ་ནས།    །ཐམས་ཅད་ལ་ནི་མཐུ་ཡོད་པ།    །དེ་ལྟར་བག་ཡོད་གཏམ་དྲན་ཏེ།    །བདག་ཉིད་ལྡང་བ་ཡང་བར་བྱ༑    །ཇི་ལྟར་རླུང་ནི་འགྲོ་བ་དང་།  །འོང་བས་ཤིང་བལ་དབང་བསྒྱུར་བ།    །དེ་བཞིན་སྤྲོ་བས་དབང་བསྒྱུར་ཏེ།    །དེ་ལྟར་ན་ནི་འགྲུབ་པར་འགྱུར།    །བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།    བརྩོན་འགྲུས་བསྟན་པ་ཞེས་བྱ་བ་སྟེ་ལེའུ་བདུན་པའོ།།།།    དེ་ལྟར་བརྩོན་འགྲུས་བསྐྱེད་ནས་ནི།    །ཡིད་ནི་ཏིང་ངེ་འཛིན་ལ་བཞག།
[ བསྟན་འགྱུར།   དེབ།61-ལྡེབ།1001 ]