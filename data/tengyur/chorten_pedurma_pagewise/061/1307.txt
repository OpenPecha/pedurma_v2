གནས་པར་བྱའོ་ཞེས་དགོངས་སོ།    །ལས་ཐོབ་པ་ལ་ཞེས་པ་ནི་དེ་ལ་གདམས་པ་དང་རྗེས་སུ་བསྟན་པའི་མཚན་ཉིད་དང་།    ལྟུང་བ་ལས་ལྡང་བའི་ཆེད་དུ་དེས་ཆད་པའི་ལས་བྱིན་པ་བསྒྲུབ་པར་འདོད་པར་བྱའོ།    །རྒྱུ་འདིས་དེ་དག་འཇུག་པ་བསྲུང་བའི་བསམ་པས་སོ།    །འདི་ཉིད་བསྟན་པའི་ཕྱིར།    ཇི་ལྟར་ཞེས་གསུངས་ཏེ།    ཐབས་གང་གིས་ཞེས་པའོ།    །གནས་སྐབས་འདི་དག་ལ་ནི་ཉོན་མོངས་པ་འཇུག་པའི་གནས་སྐབས་ལའོ།      །དྲན་པ་གོམས་པར་འགྱུར་བ་ནི་འབད་པ་མེད་པ་ཉིད་ལ་བརྟེན་ནས་བདག་ལ་བརྗེད་པ་མེད་པར་འགྱུར་བའོ་ཞེས་པ་ནི་བསམས་པ་འདིས་སོ།    །འདིར་འདི་ནི་བསྡུས་པའི་དོན་ཏེ།    དགེ་བའི་བཤེས་གཉེན་དང་ཉེ་བ་ན་དེའི་གདམས་ངག་དང་རྗེས་སུ་བསྟན་པ་དང་།དེའི་སྤྱོད་པ་མཐོང་བས་ཀྱང་རྟག་ཏུ་དྲན་པ་དང་ཤེས་བཞིན་གྱིས་གནས་པས་ཉོན་མོངས་པ་འཇུག་པའི་སྐབས་མི་རྙེད་དོ།    །དེའི་ཕྱིར་འདི་ལ་འགལ་བ་མེད་པ་ཉིད་ཀྱིས་སྤྲོ་བ་འཕེལ་བར་བྱའོ་ཞེས་སོ།    །གང་དགེ་བའི་བཤེས་གཉེན་རྟག་པར་ཡང་སྲོག་གི་ཕྱིར་མི་གཏོང་ངོ་ཞེས་གསུངས་པ་དང་།    དེ་བཞིན་དུ་མཁན་པོས་རྗེས་སུ་བསྟན་པ་དང་།    བླ་མ་དང་ནི་འགྲོགས་པ་ལས།    །འཇིགས་པས་སྐལ་ལྡན་གུས་བྱེད་ལ།    །དྲན་པ་ཤིན་ཏུ་སྐྱེ་བར་འགྱུར།    །ཞེས་སོ།    །འབད་པ་བསྟན་ནས།    ད་ནི་བདག་ཉིད་དབང་དུ་བྱ་བ་བསྟན་པར་འདོད་ནས།བག་ཡོད་ཅེས་པ་ལ་སོགས་པ་གསུངས་ཏེ།    བདག་ཉིད་ཀྱི་ལུས་དང་ངག་དང་ཡིད་ཀྱི་མཚན་ཉིད་ལས་ཐམས་ཅད་རྒྱས་པར་དེ་བཞིན་བྱ་སྟེ།    སྤྲོ་བ་གོམས་པར་བྱས་པས་དབང་དུ་བྱའོ་ཞེས་པའི་དོན་ཏོ།    །ཇི་ལྟར་ལས་བྱུང་སྔོན་རོལ་ནས།།ཞེས་པ་ནི་རྩོམ་པ་ལས་སྔོན་རོལ་ཏེ་སྔ་མ་བཞིན་ཉིད་དུ་རྟོགས་ཤིང་དབང་དུ་གྱུར་པས་དེའི་ལམ་རྟོགས་བཞིན་དུ་ལས་ལ་འཇུག་པར་བྱའོ།    །བརྗོད་པའི་དོན་
[ བསྟན་འགྱུར།   དེབ།61-ལྡེབ།1309 ]