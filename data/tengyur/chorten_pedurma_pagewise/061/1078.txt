མེད་པ་ཉིད་ཡིན་ཏེ།    ཉིད་ཀྱིས་ནི་བདག་གིས་སོ།    །བཅོམ་ལྡན་འདས་དེ་བཞིན་གཤེགས་པས་གསུངས་པ་ནི་བཀའ་སྩལ་པར་གྱུར་པའོ།    །གང་དུ་ཞེ་ན།དཔུང་བཟངས་ཀྱིས་ཞུས་པ་ལས་ཏེ།    དཔུང་བཟངས་ཀྱིས་ཞུས་པའི་མིང་ཅན་གྱི་མདོ་སྡེ་ལས་སོ།    །ཇི་ལྟར་ཞེ་ན།    འཐད་པ་དང་བཅས་པ་སྟེ།རིགས་པ་དང་ལྡན་པར་རོ།    །གང་གི་དོན་དུ་ཞེ་ན།    དམན་མོས་སེམས་ཅན་དོན་དུ་སྟེ།    དམན་པ་ནི་ཉན་ཐོས་དང་།    རང་སངས་རྒྱས་ཀྱི་ཐེག་པ་ལའོ།།མོས་པ་ནི་དད་པའམ་འདུན་པའོ།    །སེམས་ཅན་གང་ལ་དེ་ཡོད་པ་དེ་ལ་དེ་སྐད་ཅེས་བྱ་སྟེ།    དེའི་དོན་དུ་འདི་ཡིན་པ་དེའི་ཕྱིར་ཏེ།    དགོས་པ་དེ་ལ་བཏང་ནས་ཞེས་བྱ་བའི་དོན་ཏོ།    །འདི་ལྟར་ཡང་རིགས་མ་ངེས་པ་ཡུན་རིང་པོ་ནས་ཚོགས་ཤིན་ཏུ་མང་བ་སོགས་པར་བྱེད་པ་ལ་འཇིགས་པ་རྣམས་ཀྱིས་ཐེག་པ་ཆེན་པོ་ལ་སེམས་བཟློག་ནས་ཡུན་ཤིན་ཏུ་ཐུང་ངུས་བསོད་ནམས་ཀྱི་ཚོགས་ཤིན་ཏུ་ཆུང་བ་ཉན་ཐོས་དང་རང་སངས་རྒྱས་ཀྱི་ཐེག་པ་ལ་སེམས་སྐྱེད་པར་བྱེད་དེ།    དེ་བཟློག་པའི་དོན་དུ་བཅོམ་ལྡན་འདས་ཀྱིས་འཐད་པ་གསུངས་སོ།    །འཐད་པ་དེ་ཉིད་ཚིགས་སུ་བཅད་པ་གཉིས་ཀྱིས་བསྟན་པའི་ཕྱིར།    སེམས་ཅན་ཞེས་བྱ་བ་ལ་སོགས་པ་གསུངས་ཏེ།    སྔགས་སམ་སྨན་གྱིས་སྐྱེ་བོ་ཉུང་ཟད་ཀྱི་ཀླད་པའི་ནད་ཙམ་བསལ་བར་བྱའོ་སྙམ་དུ་ཡིད་ལ་བྱེད་པ་ན་དགེ་བའི་བསམ་པ་ཅན་འདི་ལེགས་པར་སྤྱད་པ་ཚད་མེད་པ་དང་ལྡན་པར་བལྟ་བར་བྱ་བ་ཡིན་ན།    འགྲོ་བ་ཚད་མེད་པ་ལས་སེམས་ཅན་རེ་རེའི་འཁོར་བའི་སྡུག་བསྔལ་ཚད་མེད་པ་བསལ་བར་འདོད་པ་ལྟ་ཅི་སྨོས།    གཞན་ཡང་སེམས་ཅན་ཐམས་ཅད་ཀྱི་ནད་དེ་བསལ་ནས་ཡོན་ཏན་ཐམས་ཅད་དང་ལྡན་པར་འདོད་པས་ན་བསོད་ནམས་ཚད་མེད་པར་འབྱུང་བར་ཅི་སྟེ་མི་འགྱུར།    རྣམ་དབྱེ་བསྒྱུར་བས་སྦྱར་བར་བྱ་སྟེ།    རྒྱུན་མི་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1080 ]