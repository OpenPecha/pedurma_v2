བདུག་སྤོས་རྣམས་ཀྱིས་བདུགས་པ་རྣམས་འབུལ་བའོ།    །ན་བཟའ་དམ་པ་ནི་བླ་ན་མེད་པའི་གོས་སོ།    །དེ་ལ་ནི་དེ་རྣམས་ཏེ།    བཟང་པོ་ནི་ལྷ་ཡུལ་དུ་བྱུང་བ་ལྷ་ལ་འོས་པའོ།    །སྲབ་པ་ཡང་ཡིན་ལ་རེག་བྱ་འཇམ་པ་ཡང་ཡིན་ཏེ།འཇམ་ཞིང་ཕྲ་བའོ།    །སྣ་ཚོགས་པ་ནི་ཁ་དོག་དུ་མའོ།    །མཛེས་པར་བྱས་པ་སྟེ།གང་ལ་ན་བཟའ་ཡང་ཡིན་ལ་རྒྱན་མཆོག་ཀྱང་ཡིན་པ་དེས་ཏེ་ལྷབ་ལྷུབ་གཙོ་བོར་གྱུར་པས་སོ།    །དེ་དང་དེ་དག་གིས་ཞེས་པ་ནི་ཅོད་པན་དང་།    གདུ་བུ་དང་དཔུང་རྒྱན་དང་།    དོ་ཤལ་དང་།    རྐང་གདུབ་ལ་སོགས་པ་དེ་རྣམས་ཀྱིས་ཀུན་ཏུ་བཟང་པོ་དང་།    མི་ཕམ་པ་དང་།    འཇམ་དབྱངས་དང་།    འཇིག་རྟེན་དབང་ཕྱུག་ལ་སོགས་པ་བྱང་ཆུབ་སེམས་དཔའ་རྣམས་ལ་བརྒྱན་པར་བགྱི་སྟེ་ཆས་སུ་བགྱིའོ།    །སྟོང་གསུམ་ཀུན་དུ་ཞེས་པ་ལ།    གླིང་བཞི་པ་སྟོང་དང་།དེ་བཞིན་དུ་སོ་སོར་ཟླ་བ་དང་ཉི་མ་དང་།    རི་རབ་དང་།    འདོད་པའི་ལྷ་དང་།ཚངས་པའི་འཇིག་རྟེན་རྣམས་ནི་སྟོང་སྤྱི་ཕུད་དུ་འདོད་ལ།    དེ་ལྟ་བུ་དེ་སྟོང་དུ་བསྒྲེས་པ་ནི་སྟོང་གཉིས་པ་བར་མ་ཡིན་ཏེ།    དེ་སྟོང་ནི་སྟོང་གསུམ་ཡིན་ན་གླིང་བཞི་པ་བྱེ་བ་ཕྲག་བརྒྱ་ཞེས་བྱ་བའི་དོན་ཏོ།    །དེ་ལྟར་དེ་ཕྱོགས་ཐམས་ཅད་དུ་འཇིག་རྟེན་གྱི་ཁམས་མཐའ་ཡས་མུ་མེད་པ་དང་།    སྟོང་གསུམ་ཐམས་ཅད་དུ་ངད་ལྡང་བར་བྱེད་པའི་ངང་ཚུལ་གང་ལ་ཡོད་པ་དེ་ལ་དེ་སྐད་ཅེས་བྱའོ།  །རྣམ་པ་དེ་ལྟ་བུའི་དྲིའི་བྱུག་པ་གང་ལ་ཡོད་པ་དེ་ལ་དེ་སྐད་ཅེས་བྱ་སྟེ།    དྲི་མཆོག་དེ་རྣམས་ཀྱིས་ཏེ།    གཞི་མཉམ་པ་དང་།    ཙན་དན་ལ་སོགས་པ་རྣམས་ཀྱིས་སོ།    །ཐུབ་དབང་གི་སྐུ་དེ་དག་བྱུག་པར་བགྱི་སྟེ་བསྐུ་བར་བགྱིའོ།    །ཇི་ལྟ་བུར་གྱུར་པ་གང་དག་ལ་ཞེ་ན།    བཙོ་མ་ནི་ཁ་སྦྱར་དུ་བསྐོལ་བ་ལ་སོགས་པས་ནང་གི་དྲི་མ་ཡོངས་སུ་སྦྱངས་པའོ།    །བྱི་དོར་བྱས་པ་ནི་རོ་ཙ་ན་ལ་སོགས་པའི་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1100 ]