ཡོངས་སུ་གྱུར་པས་ཉེ་བར་འགྱུར་རོ།    །དེའི་ཚེ་རིམ་པ་ནི་འདི་ཡིན་ནོ།    །རང་བཞིན་ལས་ནི་ཆེན་པོ་དེ་ལས་ནི།    །ངར་འཛིན་དེ་ལས་ཚོགས་ནི་བཅུ་དྲུག་ཡིན༑    །བཅུ་དྲུག་པོ་ཡི་ནང་ནས་ལྔ་པོ་རྣམས།    །དེ་ལས་ཀྱང་ནི་འབྱུང་བ་ལྔ་རྣམས་ཡིན།    །འདི་ཡི་དོན་ནི་འདི་ཡིན་ཏེ།    རང་བཞིན་ལས་ཆེན་པོ་ནི་གཙོ་བོ་ལས་ཆེན་པོ་ཡིན་ལ།    ཆེན་པོ་ཞེས་པ་ནི་གློ་བུར་དུ་བརྗོད་པ་ཡིན་ནོ།    །དེ་ལས་ཞེས་ཏེ་ཆེན་པོ་ལས་ངར་འཛིན་པ་ཡིན་ཏེ།    ངར་ཞེས་པའི་ཤེས་པའོ།    །ངར་འཛིན་པ་དེ་ལས་ཚོགས་བཅུ་དྲུག་ཡིན་ནོ།    །ཚོགས་བཅུ་དྲུག་ཞེས་པ་ནི་དབང་པོ་བཅུ་གཅིག་དང་དེ་ཙམ་ལྔ་རྣམས་ཡིན་ཏེ།    དེ་ལ་ལས་ཀྱི་དབང་པོ་ལྔ་པོ་ནི་ཁ་དང་རྐང་པ་དང་ལག་པ་དང་གཅི་བ་དང་བཤང་བའི་ལམ་རྣམས་སོ།།བློའི་དབང་པོ་ལྔ་ནི་རྣ་བ་དང་ལུས་དང་མིག་དང་ལྕེ་དང་སྣའོ།      །གཉི་གའི་བདག་ཉིད་ནི་ཡིད་ཡིན་ཏེ།    འདི་ལྟར་བཅུ་གཅིག་ཏུ་འགྱུར་རོ།    །ཡང་དེ་ཙམ་ལྔ་ནི་སྒྲ་དང་རེག་བྱ་དང་གཟུགས་དང་རོ་དང་དྲིའོ།    །ལྔ་པོ་རྣམས་ལས་འབྱུང་བ་ལྔ་རྣམས་ནི་སྒྲ་ལ་སོགས་པ་ལྔ་རྣམས་ལས་འབྱུང་བ་ལྔ་རྣམས་སུ་འགྱུར་ཏེ།འབྱུང་བ་ལྔ་རྣམས་ནི་ནམ་མཁའ་དང་རླུང་དང་མེ་དང་ཆུ་དང་སར་གྲགས་པ་རྣམས་སོ།    །དང་པོའི་རང་བཞིན་ནི་རྒྱུ་ཉིད་ཡིན་ཏེ་འབྲས་བུ་མ་ཡིན་ནོ།    །ཆེན་པོ་དང་ངར་འཛིན་པ་དང་སྒྲ་ལ་སོགས་པ་ལྔ་ནི་འབྲས་བུ་ཡང་ཡིན་ལ་རྒྱུ་ཡང་ཡིན་ནོ།    །དབང་པོ་བཅུ་གཅིག་པོ་རྣམས་དང་།    ནམ་མཁའ་ལ་སོགས་པ་ལྔ་པོ་རྣམས་འབྲས་བུ་ཉིད་ཡིན་ལ།    རྒྱུ་ནི་མ་ཡིན་ནོ།    །སྐྱེས་བུ་ནི་ཡང་གཉི་གའི་རང་བཞིན་སྤངས་པ་ཡིན་ནོ།    །གང་བརྗོད་པ།    རྩ་བའི་རང་བཞིན་ལས་ནི་འགྱུར་བ་མེད།    །ཆེན་སོགས་བདུན་པོ་རྒྱུ་དང་འགྱུར་བ་ཡིན།    །བཅུ་དྲུག་པོ་ནི་རྣམ་པར་འགྱུར་བ་སྟེ།    །སྐྱེས་བུ་རང་བཞིན་མ་ཡིན་རྣམ་འགྱུར་མིན།    །
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1598 ]