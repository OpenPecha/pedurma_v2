གསུངས་ཏེ།    མྱུ་གུ་སྟེ་འབྲས་བུ་ལས་ས་བོན་ཡོད་ཅེས་རྟོགས་ན།    དེ་འདི་ཉིད་འབའ་ཞིག་གི་མཐུ་མ་ཡིན་ཏེ།    འོན་ཀྱང་གཞན་ཏེ་མྱུ་གུ་ལས་ཐ་དད་པའི་ཤེས་པ་ལས་དེ་ཡོད་དོ་ཞེས་རྟོགས་པ་སྟེ།    འདི་ལྟར་རུང་བ་ཙམ་གྱིས་རྒྱུ་འབྲས་བུས་རྟོགས་པར་བྱེད་པ་མ་ཡིན་ཏེ།    གཞན་དུ་ན་ས་བོན་ཉིད་མྱུ་གུ་སྐྱེད་པ་མ་གཏོགས་པས་ཀྱང་གོ་བར་བྱེད་པ་ཉིད་དུ་འགྱུར།    རང་གི་ངོ་བོ་རྟོགས་པ་ཙམ་གྱིས་མ་གཏོགས་པའི་འབྲས་བུ་དང་རྒྱུའི་དངོས་པོ་ཡང་རྟོགས་པར་ཐལ་བར་འགྱུར་བའི་ཕྱིར་ཏེ།    འོན་ཀྱང་མེད་ན་མི་འབྱུང་བ་ཉིད་ཀྱི་ངེས་པ་ཡིན་ནོ།    །དེའི་ཕྱིར་སྔར་རྒྱུ་དང་འབྲས་བུ་དངོས་པོ་རྟོགས་པ་ལ་ཡང་ཕྱི་ནས་འགའ་ཞིག་ཏུ་ས་བོན་ལས་བྱུང་བའི་མྱུ་གུ་དམིགས་པ་དང་ལྡན་པས་ས་བོན་དུ་ཞེན་པའི་བདག་ཉིད་རྗེས་སུ་དཔག་པ་སྐྱེ་བར་འགྱུར་རོ།    །དེས་ས་བོན་ཡོད་དེ་ཞེས་ཞེན་པར་བྱེད་དོ།    །དེ་ལྟ་བས་ན་ཤེས་པས་ཡུལ་དུ་བྱས་པའི་འདི་ལྟར་མྱུ་གུ་ས་བོན་རྟོགས་པའི་རྒྱུ་ཡིན་ལ།    ཤེས་པ་ཡོད་པ་ཉིད་དེ།    ཤེས་པ་དངོས་པོ་ལ་ཡོད་པ་གང་ལས་ཏེ།    གང་གིས་ཤེས་པ་ཡོད་པར་རྟོགས་པར་བྱེད་དེ།    རང་རིག་པ་མེད་པའི་ཕྱིར་དང་ཐུག་པ་མེད་པའི་འཇིགས་པས་ཤེས་པ་གཞན་མི་ཚོལ་བའི་ཕྱིར་རོ།།ཤེས་བྱ་གང་ཞིག་དེ་ཡིས་གོ་བར་འགྱུར་བ་གང་ལས་ཏེ།    ཤེས་པར་བྱ་བ་ཤེས་པས་ཤེས་བྱའི་འབྲས་བུ་དེས་གོ་ཞིང་ཞེན་པར་འགྱུར།    རང་ཉིད་མ་ངེས་པའི་རྟགས་བསྒྲུབ་བྱ་གོ་བར་བྱེད་པའི་རིགས་པ་མ་ཡིན་ནོ།    །ཤེས་པར་བྱེད་པའི་རྒྱུ་འདི་ཤེས་བྱའི་གོ་བར་བྱེད་པ་ཡིན་ནོ།    །དེ་ལྟ་བས་ན་དངོས་པོའི་ཕྱོགས་ལ་ཤེས་པ་དང་ཤེས་བྱ་གྲུབ་པས་དཔྱད་པར་ནུས་པ་མ་ཡིན་ཏེ།    བརྟགས་པའི་ཕྱོགས་ལ་ནི་ཇི་ལྟར་གྲགས་པ་བཞིན་དུ་ཐ་སྙད་ལ་བརྟེན་ནས་ནུས་པ་ཡིན་ནོ་ཞེས་ངེས་སོ།།ད་ནི།    རང་ལས་མ་ཡིན་གཞན་ལས་མིན།    །གཉིས་ལས་མ་ཡིན་རྒྱུ་མེད་མིན།།
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1576 ]