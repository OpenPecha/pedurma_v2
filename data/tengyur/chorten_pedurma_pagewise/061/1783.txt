རྣམས་ལ་བརྟེན་ནས་སྦྱིན་པ་དང་ཚུལ་ཁྲིམས་དང་བཟོད་པ་ལ་སོགས་པའི་ཆོས་སྐྱེ་བས་དེའི་ཕྱིར་ཞེས་བྱ་བ་ལ་སོགས་པ་སྨོས་སོ།    །ཅིའི་ཕྱིར་སྙམ་པ་ལ།    འདི་དག་ཅེས་བྱ་བ་ལ་སོགས་པ་སྨོས་སོ།    །དེ་ལྟར་དགེ་བའི་ཆོས་སྐྱེ་བའི་རྒྱུར་འདྲ་བས་རྒྱལ་བ་བཞིན་དུ་སེམས་ཅན་ལ་ཡང་མཆོད་པའི་གནས་ཡིན་པའི་ཕྱིར།སེམས་ཅན་རྣམས་དང་ཞེས་བྱ་བ་སྨོས་སོ།    །འོ་ན་རྣམ་པ་ཐམས་ཅད་དུ་འདྲའོ་ཞེ་ན།    སངས་རྒྱས་ནི་གཞན་ལ་ཕན་གདགས་པའི་མཐུ་མངའ་ལ།    སེམས་ཅན་ལ་ནི་དེ་ལྟ་མ་ཡིན་ཡང་།    དགེ་བའི་ཆོས་སྐྱེ་བར་འདྲ་བའི་ཕྱིར།    བསམ་པའི་ཡོན་ཏན་ཞེས་བྱ་བ་ལ་སོགས་པ་སྨོས་སོ།    །འོན་ཏེ་འབྲས་བུའི་སྒོ་ནས་ཇི་ལྟར་མཉམ་པ་ཡིན་སྙམ་པ་ལ་བྱམས་སེམས་ཞེས་བྱ་བ་ལ་སོགས་པ་སྨོས་ཏེ།    དགེ་བའི་ལས་སྟོབས་དང་ལྡན་པ་ནི་མཐོང་བའི་ཆོས་ལ་མྱོང་བར་འགྱུར་བ་ཡིན་ལ།དེ་ནི་གཉི་ག་ལས་ཀྱང་འགྲུབ་སྟེ།    ཇི་ལྟར་སེམས་ཅན་ཡིན་ཡང་བྱམས་པའི་ཏིང་ངེ་འཛིན་ལས་ལངས་པ་ལ་མཆོད་པ་བྱས་པ་ལྟ་བུ་སྟེ།    ཇི་ལྟར་ཆོས་མངོན་པ་ལས༑    འཕགས་པ་མིན་ཡང་ཕ་མ་དང་།    །ནད་པ་དང་ནི་ཆོས་སྨྲ་དང་།    །སྐྱེ་མཐའི་བྱང་ཆུབ་སེམས་དཔའ་ལ།    ཡོན་ནི་མཐོང་བའི་ཆོས་ལ་མྱོང་།    །ཞེས་བཤད་པ་ལྟ་བུ་དང་།    དེ་བཞིན་དུ་སངས་རྒྱས་ལ་མཆོད་པ་བྱས་པས་ཚེ་འདི་ཉིད་ལ་རྣམ་པར་སྨིན་པ་ཕྱུག་པོ་ལ་སོགས་པའི་འབྲས་བུ་ཉམས་སུ་མྱོང་བར་འགྱུར་རོ་ཞེས་མདོ་སྡེ་ལས་ཇི་སྐད་གསུངས་པ་ལྟ་བུའོ།    །འོན་ཏེ་དེ་བཞིན་གཤེགས་པ་ཡོན་ཏན་དཔག་ཏུ་མེད་པ་དང་ལྡན་པའི་ཕྱིར།    མཆོད་པར་བྱ་བར་རིགས་ཀྱི་སེམས་ཅན་རྣམས་ལ་ནི་དེ་ལྟ་མ་ཡིན་ནོ་ཞེ་ན།    དེ་བཞིན་གཤེགས་པའི་ཡོན་ཏན་རྣམས་ཀྱི་ནང་ནས་གང་ལ་བརྟེན་ཏེ་སངས་རྒྱས་ཀྱི་ཆོས་སྐྱེ་བ་ཞེས་བྱ་བའི་ཡོན་ཏན་ནི་སེམས་ཅན་རྣམས་ལའང་ཡོད་པའི་ཕྱིར།    དེས་ན་མཆོད་པའི་གནས་
[ བསྟན་འགྱུར།   དེབ།61-ལྡེབ།1785 ]