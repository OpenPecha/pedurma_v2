དགའ་བའི་བློ་གྲོས་དོར་བར་བྱ་སྟེ་ཞེས་བྱ་བ་ནི་འདི་ཁོ་ན་ཉིད་ཡིན་ནོ་སྙམ་དུ་ངེས་པར་མ་བྱེད་ཅེས་པའོ།    །སྟོང་པ་ཉིད་ཀྱི་ལྟ་བ་ལ་ལྷག་པར་མོས་པ་ཁོ་ན་ལ་ཡ་མཚན་པར་རྟོགས་པར་བྱའོ་ཞེས་བྱ་བ་ནི་སྟོང་པ་ཉིད་ལ་ལྷག་པར་མོས་པ་ཁོ་ན་ལ་སེམས་བརྟན་པོར་གྱིས་ཤིག་ཅེས་པའོ།    །བསོད་ནམས་ཡོངས་སུ་བསྔོ་བར་བསྟན་པར་བྱ་བའི་ཕྱིར།    སློབ་དཔོན་ཞེས་བྱ་བ་ལ་སོགས་པ་གསུངས་ཏེ།    ལུགས་བཟང་བསྙད་ལ་ཞེས་བྱ་བ་ནི་ཀུན་རྫོབ་དང་དོན་དམ་པའི་མཚན་ཉིད་ཀྱི་བཞེད་པ་བསྟན་པ་ལས་བདག་གིས་བསོད་ནམས་གང་ཐོབ་པ་དེ་འཇིག་རྟེན་བདེ་བར་གཤེགས་པའི་ས་ཀུན་དུ་འོད་ཅེས་བྱ་བར་བགྲོད་པར་ཤོག་ཅེས་བྱ་བར་སྦྱར་རོ།    །ཕྱོགས་ཀྱི་མཐར་ཁྱབ་ཅིང་ཞེས་བྱ་བ་ནི་བསོད་ནམས་དེ་ཕྱོགས་ཐམས་ཅད་ལ་ཁྱབ་པ་སྟེ་མཐའ་ཡས་པ་ཡིན་ནོ་ཞེས་པའོ།    །ཡིད་མཁའ་ཞེས་བྱ་བ་ནི་ཡིད་ཁོ་ན་ནམ་མཁའ་ཡིན་པས་ན་ཡིད་མཁའ་སྟེ།    སྟོང་པ་ཉིད་ཀྱི་རང་བཞིན་ཅན་ཡིན་པས་སོ།།ཡིད་ཀྱི་མཁའ་ཇི་ལྟ་བུ་ཞེ་ན།    ཉོན་མོངས་ཀྱིས་སྔོ་ཞེས་བྱ་བ་གསུངས་ཏེ།    གློ་བུར་བའི་ཉོན་མོངས་པས་དྲི་མ་ཅན་དུ་བྱས་པས་སོ།    །བསོད་ནམས་ཇི་ལྟ་བུ་ཞེ་ན༑    སྟོན་ཀའི་རྒྱུ་སྐར་ལྟར་དཀར་བ་ཞེས་བྱ་བ་སྨོས་ཏེ།    སྟོན་ཀའི་སྤྲིན་དང་བྲལ་བས་སྐར་མ་རྣམས་ཇི་ལྟར་དཀར་བ་དེ་བཞིན་དུ་བསོད་ནམས་འདི་ཡང་མི་དགེ་བའི་དྲི་མ་དང་བྲལ་བས་དཀར་བའོ།    །བསམ་པའི་མཚན་ལ་ཉིན་གྱི་ནོར་བུ་དང་འདྲ་ཞེས་བྱ་བ་ལ།    བསམ་པ་ནི་ཡོད་པ་དང་།    མེད་པར་རྣམ་པར་རྟོག་པ་གང་ཡིན་པའོ།    །དེ་ཉིད་མཚན་མོ་སྟེ།    དངོས་པོའི་དེ་ཁོ་ན་ཉིད་ཡོངས་སུ་མི་ཤེས་པས་སོ།    །དེ་སྤང་བའི་དོན་དུ་ཉིན་གྱི་ནོར་བུ་དང་འདྲ་བ་སྟེ།    ཉི་མ་ལྟ་བུའོ།    །བསོད་ནམས་འདིར་རྣམ་པར་རྟོག་པ་དང་བྲལ་བས་སོ།    །དེ་ལྟར་ཡང་།    སྐྱེ་བ་འདི་ཉིད་ལ་དེ་ཉིད།    །ཅེས་བྱ་བ་ལ་སོགས་པ་གསུངས་སོ།    །
[ བསྟན་འགྱུར།  དབུ་མ།  ར  ༡༡༩   དེབ།61-ལྡེབ།896 ]