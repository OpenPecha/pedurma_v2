རོ༑    །དེ་གང་ལ་ཡོད་པ་དེ་ལ་དེ་སྐད་ཅེས་བྱ་སྟེ།      སྟོན་པ་ནི་བྱང་ཆུབ་སེམས་དཔའ་རྣམས་སོ།    །དེ་སྐད་དུ།    འདི་ནི་ཐབས་ལ་གོམས་པ་ཉིད།    །དེའི་ཕྱིར་དོན་ནི་བསྟན་པར་འདོད།    །ཅེས་བསྟན་ཏོ།    །ཡང་ན་འདི་ལ་སྟོན་པའི་ངང་ཚུལ་ཡོད་པས་སྟོན་པ་ཞེས་བྱ་སྟེ།    བྱང་ཆུབ་སེམས་དཔའ་ཡང་སྦྱིན་པ་ལ་སོགས་པ་བསྡུ་བའི་དངོས་པོ་རྣམས་ཀྱིས་སེམས་ཅན་རྣམས་བསྡུས་ནས་ཡང་དག་པའི་ལམ་ལ་འཇུག་པར་བྱེད་པ་ཡིན་ནོ།    །དེ་དག་གི་རྗེས་སུ་ཡི་རང་བ་བསྟན་ནས།    བསྐུལ་བ་བསྟན་པའི་ཕྱིར།    ཕྱོགས་རྣམས་ཞེས་བྱ་བ་ལ་སོགས་པ་གསུངས་པ་ལ།    ཆོས་ཀྱི་སྒྲོན་མ་སྦར་དུ་ཞེས་བྱ་བ་ནི་མི་ཤེས་པས་བསྒྲིབས་པའི་སེམས་ཅན་གྱི་ལམ་དང་ལམ་མ་ཡིན་པ་ཡོངས་སུ་ཤེས་པ་མེད་པ་རྣམས་ལ་ཆོས་སྟོན་པ་པོའི་བདག་ཉིད་ཀྱིས་སྣང་བ་མཛད་དུ་གསོལ་ཅིག་ཅེས་བྱ་བའོ།།དེ་དག་གིས་བསྐུལ་བ་བརྗོད་དོ།    །གསོལ་བ་བཏབ་པ་བསྟན་པ་ནི།    རྒྱལ་བ་མྱ་ངན་ཞེས་བྱ་བ་ལ་སོགས་པ་སྟེ།    བྱ་བ་བྱས་པས་ཡོངས་སུ་མྱ་ངན་ལས་འདའ་བར་བཞེད་པའི་ཐུགས་མངའ་བ་རྣམས་ལ་བསྐལ་པ་མཐའ་ཡས་པར་བཞུགས་པར་གསོལ་བ་འདེབས་པའོ།    །་ལྡོངས་པས་མི་འགྱུར་བར་ཞེས་པ་ནི་སྔ་མ་བཞིན་དུ་ལམ་མི་ཤེས་པ་དང་།    སེམས་པ་མེད་པར་མ་གྱུར་པའོ།    །འདིས་ཀྱང་གསོལ་བ་གདབ་པར་བསྟན་ནས།    ད་ནི་གསོལ་བ་གདབ་པའི་དེ་མ་ཐག་ཏུ་ཡོངས་སུ་བསྔོ་བ་ནི།    དེ་ལྟར་དེ་དག་ཅེས་བྱ་བ་ལ་སོགས་པ་གསུངས་ཏེ།དེ་ལྟར་བསྟན་པའི་རིམ་པས་དེ་དག་ཀུན་མཆོད་པ་དང་།    སྡིག་པ་བཤགས་པ་དང་།    བསོད་ནམས་ལ་རྗེས་སུ་ཡི་རང་བ་ལ་སོགས་པ་བྱས་ཏེ།    བསྒྲུབས་ནས།དགེ་བ་ལེགས་པར་བྱས་པ་བདག་གིས་བསགས་པ་སྟེ།    ཐོབ་པ་གང་ཡིན་པའི་དགེ་བ་དེས་ནི་སེམས་ཅན་ཐམས་ཅད་ཀྱི་སྟེ་སྲོག་ཆགས་མཐའ་དག་གིའོ།    །སྡུག་
[ བསྟན་འགྱུར།   དེབ།61-ལྡེབ།1119 ]