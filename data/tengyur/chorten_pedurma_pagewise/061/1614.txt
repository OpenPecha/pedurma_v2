དུ་མེ་ཏོག་ཡོད་ན་འབྲས་བུའི་བར་དུ་ཡང་མངོན་པར་འགྲུབ་པར་འགྱུར་ཏེ།    མྱུ་གུ་ཡང་བདག་གིས་མ་བྱས།    གཞན་གྱིས་མ་བྱས།    ་གཉིས་ཀས་མ་བྱས།དབང་ཕྱུག་གིས་མ་བྱས།    དུས་ཀྱིས་མ་བསྒྱུར།    རང་བཞིན་ལས་མ་བྱུང་།རྒྱུ་མེད་པ་ལས་ཀྱང་མ་སྐྱེས་ཏེ།    འོན་ཀྱང་ས་དང་ཆུ་དང་མེ་དང་རླུང་དང་ནམ་མཁའ་དང་དུས་ཀྱི་ཁམས་རྣམས་འདུས་པས་ས་བོན་འགགས་པ་ན་མྱུ་གུ་མངོན་པར་འགྲུབ་པར་འགྱུར་ཏེ།      དེ་ལྟར་ཕྱི་རོལ་གྱི་རྟེན་ཅིང་འབྲེལ་པར་འབྱུང་བ་རྐྱེན་དང་འབྲེལ་པར་བལྟའོ།    །དེ་ལྟར་ཕྱི་རོལ་གྱི་རྟེན་ཅིང་འབྲེལ་པར་འབྱུང་བ་རྣམ་པ་ལྔར་བལྟ་སྟེ།    ལྔ་གང་ཞེ་ན།    རྟག་པ་མ་ཡིན་པ་དང་།    ཆད་པ་མ་ཡིན་པ་དང་།    འཕོ་བ་མ་ཡིན་པ་དང་།      རྒྱུ་ཆུང་ངུ་ལས་འབྲས་བུ་ཆེན་པོ་མངོན་པར་འགྲུབ་པ་དང་།    དེ་དང་འདྲ་བའི་རྒྱུད་དུའོ།    །ཇི་ལྟར་རྟག་པ་མ་ཡིན་ཞེ་ན།    གང་གི་ཕྱིར་མྱུ་གུ་ཡང་གཞན་ལ་ས་བོན་ཡང་གཞན་ཏེ།    མྱུ་གུ་ཡང་ཡིན་པ་དེ་ཉིད་ས་བོན་མ་ཡིན་ལ།    ས་བོན་འགགས་པས་མྱུ་གུ་འབྱུང་བ་མ་ཡིན༑    མ་འགགས་པས་ཀྱང་མ་ཡིན་ཏེ།    ས་བོན་ཡང་འགགས་ལ།    དེ་ཉིད་ཀྱི་ཚེ་མྱུ་གུ་འབྱུང་སྟེ།    དེའི་ཕྱིར་རྟག་པར་མ་ཡིན་ནོ།    །ཇི་ལྟར་ཆད་པར་མ་ཡིན་ཞེ་ན།    སྔོན་འགགས་པའི་ས་བོན་ལས་མྱུ་གུ་སྐྱེ་བ་མ་ཡིན།    མ་འགགས་པ་ལས་ཀྱང་མ་ཡིན་གྱིས།    ས་བོན་ཡང་འགགས་ལ།      དེ་ཉིད་ཀྱི་ཚེ་སྲང་མདའི་མཐོན་དམན་བཞིན་དུ་མྱུ་གུ་སྐྱེ་བས་དེའི་ཕྱིར་ཆད་པར་མ་ཡིན་ནོ།    །ཇི་ལྟར་འཕོ་བར་མ་ཡིན་ཞེ་ན།      གང་གི་ཕྱིར་མྱུ་གུ་ཡང་གཞན་ས་བོན་ཡང་གཞན་ལ།    མྱུ་གུ་གང་ཡིན་པ་དེ་ཉིད་ས་བོན་མ་ཡིན་ཏེ།    དེའི་ཕྱིར་འཕོ་བར་མ་ཡིན་ནོ།    །ས་བོན་ཆུང་ངུ་བཏབ་པ་ལ་འབྲས་བུ་ཆེན་པོ་མངོན་པར་གྲུབ་པར་འགྱུར་ཏེ།    དེའི་ཕྱིར་ཆུང་ངུ་ལས་འབྲས་བུ་ཆེན་པོ་མངོན་པར་འགྲུབ་པོ།།
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1616 ]