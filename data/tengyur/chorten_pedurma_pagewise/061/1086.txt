ངེས་པ་ནི་མ་ཡིན་ཏེ།    འོན་ཀྱང་ཡིད་ལ་བསམ་པ་མཐའ་དག་ཡང་དག་པར་རྫོགས་པར་བྱེད་པ་ཡིན་ཏེ།    གང་གིས་མངོན་པར་འདོད་པ་ཁ་ན་མ་ཐོ་བ་མེད་པས་བསམ་པ་ཚིམ་པར་བྱེད་པ་དེ་དག་ཐམས་ཅད་མཆོག་ཏུ་བརྩེ་བ་དང་།    གུས་པ་དང་།    བཀུར་སྟི་དང་།    སྙན་པར་སྨྲ་བ་སྔོན་དུ་སོང་ཞིང་ཡིད་རབ་ཏུ་དགའ་བས་རབ་ཏུ་སྟེར་བར་བྱེད་པའི་བྱང་ཆུབ་སེམས་དཔའ་ལྟ་ཅི་ཞིག་སྨོས་ཏེ།མཆོད་པར་རིགས་པ་ཡིན་པས་དེ་ལ་ཤིན་ཏུ་རིགས་སོ་ཞེས་སྦྱར་རོ།    །གང་སྲེད་མེད་ཀྱི་བུས་ཞུས་པ་ལས།    དངོས་པོ་སྦྱིན་པར་བྱ་བ་གང་ལ་དེ་གཏོང་བའི་སེམས་མི་སྐྱེ་བ་དང་།    གཏོང་བའི་བློ་མི་འཇུག་པ་ཞེས་བྱ་བ་ནས་བདག་གི་ལུས་འདི་ཡང་སེམས་ཅན་ཐམས་ཅད་ལ་སྦྱིན་ཞིང་ཡོངས་སུ་གཏོང་ན།    ཕྱི་རོལ་གྱི་དངོས་པོ་རྣམས་ལྟ་ཅི་སྨོས་ཀྱིས།    སེམས་ཅན་གང་དང་གང་ལ་ཅི་དགོས་པར་འགྱུར་བ་དེ་དག་ལ་དེ་དང་དེ་སྦྱིན་ནོ།    །ཡོད་དེ་ཡོད་ན་ལག་པ་འདོད་པ་ལ་ལག་པ་ཞེས་བྱ་བ་ནས་མགོ་བོ་འདོད་པ་ལ་མགོ་བོ་ཡོངས་སུ་གཏོང་ན།    ཕྱི་རོལ་གྱི་དག་ལ་འདི་ལྟ་སྟེ།    ནོར་དང་།    འབྲུ་དང་།    ས་ལེ་སྦྲམ་དང་།    དངུལ་དང་།    རིན་པོ་ཆེ་དང་།    རྒྱན་དང་།    རྟ་དང་།    གླང་པོ་ཆེ་དང་།    ཤིང་རྟ་དང་།    བཞོན་པ་དང་།    གྲོང་དང་།    གྲོང་ཁྱེར་དང་།    གྲོང་རྡལ་དང་།ལྗོངས་དང་།    རྒྱལ་སྲིད་དང་།    ཡུལ་འཁོར་དང་།    རྒྱལ་པོའི་ཕོ་བྲང་འཁོར་དང་།    ཚོང་འདུས་དང་།    ཚོང་རྡལ་དང་།    བྲན་ཕོ་དང་།    བྲན་མོ་དང་།ལས་བྱེད་པ་དང་།      ཞོ་ཤས་འཚོ་བ་དང་།    བུ་དང་།      བུ་མོ་དང་།གཡོག་རྣམས་ལྟ་ཅི་སྨོས་ཏེ་ཞེས་རྒྱས་པར་གསུངས་སོ།        །དེ་ལྟར་ཡང་ཡོན་ཏན་རིན་པོ་ཆེ་གསུམ་བསྡུས་པའི་གནས་གཞན་ལ་གཅིག་ཏུ་ཕན་པ་བསྒྲུབ་པ།མཆོག་ཏུ་བརྟུལ་ཞུགས་ཆེ་བའི་བྱང་ཆུབ་སེམས་དཔའ་ལ་བདག་ཉིད་ལ་ཕན་པར་
[ བསྟན་འགྱུར།    དབུ་མ།  ལ  ༡༢༠   དེབ།61-ལྡེབ།1088 ]