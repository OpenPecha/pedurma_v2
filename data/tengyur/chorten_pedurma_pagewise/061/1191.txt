འཐུང་བ་བཞིན་དུ་སེམས་ཅན་རྣམས་ལ་རྣམ་པར་བལྟ་བར་བྱ་སྟེ།    ཆགས་པས་མ་ཡིན།    སྡང་བས་མ་ཡིན།    རྨོངས་པས་མ་ཡིན་ཏེ།    དེ་དག་ནི་མཆོག་ཏུ་ཕན་འདོགས་པར་བྱེད་པ་ཡིན་ནོ།    །ཅིའི་ཕྱིར་ཞེ་ན།    གང་གི་ཕྱིར་སེམས་ཅན་དེ་དག་ལ་བརྟེན་ནས་རྙེད་པར་དཀའ་བའི་སངས་རྒྱས་ཉིད་འཐོབ་པར་བདག་འགྱུར་བ་སྟེ་སྐྱེ་བར་འགྱུར་རོ།    །དེ་ལྟར་གནས་པ་ན་དེང་སང་ཉིད་ནས་ཀྱང་སེམས་ཅན་གྱི་དོན་ནུས་པ་ཉིད་ཡིན་ཏེ།    གང་།    ཀུན་དུ་མི་རྒོད་འཇམ་པ་དང་།    །རན་ཅིང་མཉན་པར་སྨྲ་བ་ཡིས།    །སྐལ་ཅན་སྐྱེ་བོ་འདུན་པར་འགྱུར།།གཟུང་བར་འོས་པའང་སྐྱེ་བར་འགྱུར།    །ཞེས་གསུངས་པ་ཡིན་ཏེ།    དེ་དག་ནི་བྱང་ཆུབ་སེམས་དཔའི་ཆོས་ལ་ཡང་དག་པར་སྡུད་པ་ཡིན་ནོ།    །དེ་ལྟར་མི་བྱེད་ན་ཅི་ཉེས་ཤེ་ན།    དེ་ནི་གཟུང་འོས་མ་ཡིན་ན།    །འཇིག་རྟེན་རྒྱལ་བའི་མྱུ་གུ་བརྙས།    །ཐལ་བས་གཡོགས་པའི་མེ་བཞིན་དུ།      །སེམས་ཅན་དམྱལ་ལ་སོགས་པར་བསྲེག    །ཅེས་སོ།    །དེ་ལྟ་བས་ན་སེམས་ཅན་མགུ་བར་བྱ་བ་ཉིད་བྱང་ཆུབ་སེམས་དཔའི་ལས་ཡིན་ནོ།    །ཕན་འདོགས་པའི་ཞིང་ནི་བསོད་ནམས་འབྱུང་བའི་རྒྱུ་ཐུན་མོང་མ་ཡིན་པ་ཡིན་པས་དེའི་ཞར་ལ་འོངས་པ་གཞན་ཡང་བསྟན་པ།    རྟག་ཏུ་ཞེས་བྱ་བ་ལ་སོགས་པ་གསུངས་ཏེ།    མངོན་པར་ཞེན་པ་ལས་བྱུང་བ་ནི་ཡི་དམ་དུ་བྱས་པའི་དང་བ་དྲག་པོས་བསྐྱེད་པའོ།    །གཉེན་པོའི་ཕྱོགས་ཀྱི་ཉོན་མོངས་པའི་གཉེན་པོ་སྟོང་པ་ཉིད་ལ་སོགས་པ་བསྒོམས་པ་ལས་བྱུང་བའོ༑    །ཡོན་ཏན་གྱི་ཞིང་ནི་སངས་རྒྱས་དང་བྱང་ཆུབ་སེམས་དཔའ་ལ་སོགས་པའོ༑    །ཕན་འདོགས་པའི་ཞིང་ནི་ཕ་མ་ལ་སོགས་པའོ།    །སྡུག་བསྔལ་བའི་ཞིང་ནི་ནད་པ་ལ་སོགས་པ་སྟེ།    དེ་དག་ལ་ཉུང་ངུ་ཞིག་བྱས་པས་ཀྱང་དགེ་བ་ཚད་མེད་པའི་རྒྱུ་སྐྱེ་བར་འགྱུར་རོ།    །བྱང་ཆུབ་སེམས་དཔའ་རྣམས་ཀྱིས་ཏེ་འདི་
[ བསྟན་འགྱུར།   དེབ།61-ལྡེབ།1193 ]